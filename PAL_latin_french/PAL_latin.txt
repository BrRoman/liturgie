Die 7 decembris
Sancti Ambrosii
Ep., Conf.
et Eccl. Doctoris
Ant. ad Introitum.[t]Sap 7, 7
Optávi, et datus est mihi sensus :  et invocávi, et venit in me spíritus sapiéntiæ : et præpósui illam regnis et sédibus, et divítias nihil esse duxi in comparatióne illíus. √ Ps 85, 1. Inclína, Dómine, aurem tuam, et exáudi me, quóniam inops et pauper sum ego. √ Glória Patri. Optávi.
Oratio
Omnípotens sempitérne Deus, qui hodiérnam festivitátem beáti Ambrósii Sacerdótis electióne consecrásti ; præsta pópulo tuo, ut cujus ánnua celebritáte devótis exsúltat obséquiis, ejus patrocínio tuæ pietátis consequátur auxília. Per Dóminum.
Léctio Epístolæ beáti Pauli Apóstoli ad Ephésios.
Ep 3, 2-11
Fratres : Audístis dispensatiónem  grátiæ Dei, quæ data est mihi in vobis : quóniam secúndum revelatiónem notum mihi factum est sacraméntum, sicut supra scripsi in brevi ; prout potéstis legéntes intellégere prudéntiam meam in mystério Christi, quod áliis generatiónibus non est ágnitum fíliis hóminum, sícuti nunc revelátum est sanctis apóstolis ejus et prophétis in Spíritu ; gentes esse cohéredes, et concorporáles, et compartícipes promissiónis ejus in Christo Jesu per Evangélium : cujus factus sum miníster, secúndum donum grátiæ Dei, quæ data est mihi secúndum operatiónem virtútis ejus. Mihi ómnium sanctórum mínimo data est grátia hæc, in géntibus evangelizáre investigábiles divítias Christi, et illumináre omnes, quæ sit dispensátio sacraménti abscónditi a sǽculis in Deo, qui ómnia creávit, ut innotéscat principátibus et potestátibus in cæléstibus per Ecclésiam multifórmis sapiéntia Dei ; secúndum præfinitiónem sæculórum, quam fecit in Christo Jesu Dómino nostro.
Graduale. Gn 12, 1. Egrédere de terra tua, et de domo patris tui, et veni in terram, quam monstrábo tibi. √ Ps 20, 3. Desidérium cordis ejus tribuísti ei, et voluntáte labiórum ejus non fraudásti eum.
Allelúia, allelúia. √ Diréctus est vir ínclitus ut Arium destrúeret, splendor Ecclésiæ, cláritas vatum, ínfulas dum gerit sǽculi acquisívit Paradísi. Allelúia.
Sequéntia sancti Evangélii secúndum Joánnem.
Jo 10, 11-16
In illo témpore : Dixit Jesus pharisǽis : Ego sum pastor bonus. Bonus pastor ánimam suam dat pro óvibus suis. Mercenárius autem, et qui non est pastor, cujus non sunt oves própriæ, videt lupum veniéntem, et dimíttit oves, et fugit : et lupus rapit, et dispérgit oves : mercenárius autem fugit, quia mercenárius est, et non pértinet ad eum de óvibus. Ego sum pastor bonus : et cognósco meas, et cognóscunt me meæ. Sicut novit me Pater, et ego agnósco Patrem : et ánimam meam pono pro óvibus meis. Et álias oves hábeo, quæ non sunt ex hoc ovíli : et illas opórtet me addúcere, et vocem meam áudient, et fiet unum ovíle, et unus pastor.
Ant. ad Offertorium.[t]Ez 34, 15-16
Ego pascam oves meas, et ego eas accubáre fáciam, dicit Dóminus. Quod períerat requíram, et quod abjéctum erat redúcam, et quod confráctum fúerat alligábo, et quod infírmum fuerat consolidábo.
Secreta
Omnípotens sempitérne Deus,  múnera tuæ majestáti obláta, per intercessiónem beáti Ambrósii Confessóris tui atque Pontíficis, ad perpétuam nobis fac proveníre salútem. Per Dóminum.
Ant. ad Comm.[t]Si 50, 6-7
Quasi stella matutína in médio nébulæ, et quasi luna plena in diébus suis lucet, et quasi sol refúlgens, sic ille effúlsit in templo Dei.
Postcommunio
Sacraménta salútis nostræ suscipiéntes, concéde, quǽsumus, omnípotens Deus : ut beáti Ambrósii Confessóris tui atque Pontíficis, nos úbique orátio ádjuvet ; in cujus veneratióne hæc tuæ obtúlimus majestáti. Per Dóminum.
DIE 12 DECEMBRIS
B.M.V. DE GUADALUPE
Ant. ad Introitum.[t]Sedulius
Salve, sancta Parens, eníxa puérpera Regem: qui cælum terrámque regit in sæcula sæculórum. √ Ps. 44, 2. Eructávit cor meum verbum bonum: dico ego ópera mea Regi. √ Glória Patri. Salve.
Oratio
Deus, qui sub beatíssimæ Vírginis Maríæ singulári patrocínio constitútos, perpétuis benefíciis nos cumulári voluísti : præsta supplícibus tuis; ut cuius hódie commemoratióne lætámur in terris, eius conspéctu perfruámur in cælis. Per Dóminum.
Léctio libri Sapiéntiæ.
Si 24, 23-31
Ego quasi vitis fructificávi suavitátem odóris : et flores mei, fructus honóris et honestátis. Ego mater pulchræ dilectiónis, et timóris, et agnitiónis, et sanctæ spei. In me grátia omnis viæ et veritátis : in me omnis spes vitæ et virtútis. Transíte ad me, omnes qui concupíscitis me, et a genera- tiónibus meis implémini. Spíritus enim meus super mel dulcis, et heréditas mea super mel et favum. Memória mea in generatiónes sæculórum. Qui edunt me, adhuc esúrient : et qui bibunt me, adhuc sítient. Qui audit me, non con- fundétur: et qui operántur in me, non peccábunt. Qui elúcidant me, vitam ætérnam habébunt.
Graduale. Ct 6, 9. Quæ est ista, quæ progréditur quasi auróra consúrgens, pulchra ut luna, elécta ut sol ? √ Si 50, 8. Quasi arcus refúlgens inter nébulas glóriæ, et quasi flos rosárum in diébus vernis.
Allelúia, allelúia. Ct 2, 12. Flores apparuérunt in terra nostra, tempus putatiónis ádvenit, allelúia.
Sequéntia sancti Evangélii secúndum Lucam.
Lc. 1, 39-47 
In illo témpore : Exsúrgens María ábiit in montána cum festinatióne in civitátem Iuda: et intrávit in domum Zacharíæ, et salutávit Elísabeth. Et factum est, ut audívit salutatiónem Maríæ Elísabeth, exsultávit infans in útero eius : et repléta est Spíritu Sancto Elísabeth : et exclamávit voce magna, et dixit : Benedícta tu inter mulíeres, et benedíctus fructus ventris tui. Et unde hoc mihi, ut véniat Mater Dómini mei ad me ? Ecce enim, ut facta est vox salutatiónis tuæ in áuribus meis, exsultávit in gáudio infans in útero meo. Et beáta, quæ credidísti, quóniam perficiéntur ea, quæ dicta sunt tibi a Dómino. Et ait María : Magníficat ánima mea Dóminum: et exsultávit spíritus meus in Deo salutári meo.
Ant. ad Offertorium.[t]2 Par 7, 16
Elégi, et sanctificávi locum istum, ut sit ibi nomen meum, et permáneant óculi mei, et cor meum ibi cunctis diébus.
Secreta
Tua, Dómine, propitiatióne, et beátæ Maríæ semper Vírginis intercessióne, ad perpétuam, atque præséntem hæc oblátio nobis profíciat prosperitátem et pacem. Per Dóminum.
Ant. ad Comm.[t]Ps. 147, 20.
Non fecit táliter omni natióni : et iudícia sua non manifestávit eis.
Postcommunio
Sumptis, Dómine, salútis nostræ subsídiis : da, quǽsumus, beátæ Maríæ semper Vírginis patrocíniis nos ubíque prótegi ; in cuius veneratióne hæc tuæ obtúlimus maiestáti. Per Dóminum.
Die 14 decembris
Sancti Joannis a Cruce
Conf. et Eccl. Doctoris
Ant. ad Introitum.[t]Ga 6, 14
Mihi autem absit gloriári, nisi  in cruce Dómini nostri Jesu Christi : per quem mihi mundus crucifíxus est, et ego mundo. √ Ps 118, 1. Beáti immaculáti in via : qui ambulant in lege Dómini. √ Glória Patri. Mihi autem.
Oratio
Deus, qui sanctum Ioánnem  Confessórem tuum atque Doctórem perféctæ sui abnegatiónis, et Crucis amatórem exímium effecísti : concéde ; ut, ejus imitatióni júgiter inhæréntes, glóriam assequámur ætérnam. Per Dñm.
Léctio epístolæ beáti Pauli Apóstoli ad Philippénses.
Ph 3, 17-21 ; 4, 6-9
Fratres : Imitatóres mei estóte, et observáte eos qui ita ámbulant, sicut habétis formam nostram. Multi enim ámbulant, quos sæpe dicébam vobis (nunc autem et flens dico) inimícos crucis Christi : quorum finis intéritus : quorum Deus venter est : et glória in confusióne ipsórum, qui terréna sápiunt. Nostra autem conversátio in cælis est : unde étiam Salvatórem exspectámus Dóminum nostrum Jesum Christum, qui reformábit corpus humilitátis nostræ, configurátum córpori claritátis suæ, secúndum operatiónem, qua étiam possit subjícere sibi ómnia. Nihil sollíciti sitis : sed in omni oratióne, et obsecratióne, cum gratiárum actióne petitiónes vestræ innotéscant apud Deum ; et pax Dei, quæ exsúperat omnem sensum, custódiat corda vestra, et intelligéntias vestras in Christo Jesu. De cétero fratres, quæcúmque sunt vera, quæcúmque púdica, quæcúmque justa, quæcúmque sancta, quæcúmque amabília, quæcúmque bonæ famæ, si qua virtus, si qua laus disciplínæ, hæc cogitáte. Quæ et didicístis, et accepístis, et audístis, et vidístis in me, hæc ágite : et Deus pacis erit vobíscum.
Graduale. Mt 16, 24. Qui vult post me veníre, ábneget semetípsum et tollat crucem suam, et sequátur me. √ Is 26, 9. Anima mea desiderávit te in nocte : sed et spíritu meo in præcórdiis meis de mane vigilábo ad te.
Allelúia, allelúia. √ Si 51, 18.22. Quæsívi sapiéntiam in oratióne mea : multam invéni in meípso, et multum proféci in ea. Allelúia.
Sequéntia sancti Evangélii secúndum Lucam.
Lc 11, 33-36
In illo témpore : Dixit Jesus discípulis suis : Nemo lucérnam accéndit, et in abscóndito ponit, neque sub módio : sed supra candelábrum, ut qui ingrediúntur, lumen vídeant. Lucérna córporis tui est óculus tuus. Si óculus tuus fúerit simplex, totum corpus tuum lúcidum erit : si autem nequam fúerit, étiam corpus tuum tenebrósum erit. Vide ergo ne lumen quod in te est, ténebræ sint. Si ergo corpus tuum totum lúcidum fúerit, non habens áliquam partem tenebrárum, erit lúcidum totum, et sicut lucérna fulgóris illuminábit te.
Ant. ad Offertorium.[t]Is 60, 19
Erit tibi Dóminus in lucem sempitérnam, et Deus tuus in glóriam tuam.
Secreta
Offérimus tibi, Dómine, hóstiam  laudis in honórem sancti Joánnis Confessóris tui atque Doctóris, qui assíduam crucis mortificatiónem in semetípso portans, tibi fuit hóstia grata, atque jucúnda : Qui vivis.
Ant. ad Comm.[t]Is 53, 11.10
Pro eo quod laborávit ánima ejus, vidébit semen longǽvum, et volúntas Dómini in manu ejus dirigétur.
Postcommunio
Prǽbeant nobis, Dómine, divínum tua sancta fervórem, intercedénte sancto Joánne Confessóre tuo atque Doctóre : et præsta ; ut, sicut illum, dum hæc sacra mystéria perágeret, caritátis igne cǽlitus immísso, étiam extérius irradiáre fecísti : ita nos ejúsdem caritátis ígnibus succénsi, ad cæléstia júgiter aspirémus : Qui vivis.
Die 2 januarii
SS. Basilii Magni
et Gregorii Nazianzeni
Ep. et Eccl. Doctorum
Ant. ad Introitum.[t]Ps 131, 16-17
Sacerdótes Sion índuam salutári, et sancti ejus exsultatióne exsultábunt, dicit Dóminus : illuc prodúcam cornu David, parávi lucérnam Christo meo. √ Ibid., 1. Meménto, Dómine, David : et omnis mansuetúdinis ejus. √ Glória Patri. Sacerdótes Sion.
Oratio
Deus, qui nos beatórum Basílii et  Gregórii Confessórum tuórum atque Pontíficum confessiónibus gloriósis circúmdas et prótegis : da nobis, et eórum imitatióne profícere, et intercessióne gaudére. Per Dóminum.
Alia Oratio
Ecclésiam tuam, Dómine, beatórum Basílii et Gregórii Confessórum tuórum atque Pontíficum contínua protectióne custódi : ut, sicut illos pastorális sollicitúdo gloriósos réddidit ; ita nos eórum intercéssio in tuo semper fáciat amóre fervéntes. Per Dóminum.
Léctio epístolæ beáti Pauli Apóstoli ad Hebrǽos.
Hb 13, 7-17
Fratres : Mementóte præpositórum vestrórum, qui vobis locúti sunt verbum Dei : quorum intuéntes éxitum conversatiónis, imitámini fidem. Jesus Christus heri, et hódie : ipse et in sǽcula. Doctrínis váriis et peregrínis nolíte abdúci. Optimum est enim grátia stabilíre cor, non escis : quæ non profuérunt ambulántibus in eis. Habémus altáre, de quo édere non habent potestátem, qui tabernáculo desérviunt. Quorum enim animálium infértur sanguis pro peccáto in Sancta per pontíficem, horum córpora cremántur extra castra. Propter quod et Jesus, ut sanctificáret per suum sánguinem pópulum, extra portam passus est. Exeámus ígitur ad eum extra castra, impropérium ejus portántes. Non enim habémus hic manéntem civitátem, sed futúram inquírimus. Per ipsum ergo offerámus hóstiam laudis semper Deo, id est, fructum labiórum confiténtium nómini ejus. Beneficéntiæ autem et communiónis nolíte oblivísci : tálibus enim hóstiis promerétur Deus. Obedíte præpósitis vestris, et subjacéte eis. Ipsi enim pervígilant quasi ratiónem pro animábus vestris redditúri.
Graduale. Ps 106, 22.32. Sacrífi-cent Dómino sacrifícium laudis : et annúntient ópera ejus in exsultatióne. √ Et exáltent eum in ecclésia plebis : et in cáthedra seniórum laudent eum.
Allelúia, allelúia. √ 2 Par 6, 41. Sacerdótes tui, Dómine Deus, índuant salútem, et sancti tui læténtur in bonis. Allelúia.
Sequéntia sancti Evangélii secúndum Marcum.
Mc 13, 33-37
In illo témpore : Dixit Jesus discípulis suis : Vidéte, vigiláte, et oráte : nescítis enim quando tempus sit. Sicut homo qui péregre proféctus relíquit domum suam, et dedit servis suis potestátem cujúsque óperis, et janitóri præcépit ut vígilet. Vigiláte ergo (nescítis enim quando Dóminus domus véniat : sero, an média nocte, an galli cantu, an mane), ne, cum vénerit repénte, invéniat vos dormiéntes. Quod autem vobis dico, ómnibus dico : Vigiláte.
Ant. ad Offertorium.[t]Ps 105, 3
Beáti, qui custódiunt judícium, et fáciunt justítiam in omni témpore.
Secreta
Múnera nostra, Dómine, sacris altáribus offeréntes, quǽsumus cleméntiam tuam : ut éadem, suffragántibus beatórum Basílii et Gregórii Pontíficum méritis, et suprémam tibi glóriam operéntur, et ubérrimam nobis grátiam assequántur. Per Dóminum.
Alia Secreta
Hanc nostræ oblatiónis hóstiam,  Deus, gratam óculis tuæ majestátis effíciant beatórum Basílii et Gregórii Pontíficum expetíta suffrágia : qui digne in hoc sǽculo sacrifícia tibi ac preces in salútem pópuli obtulérunt. Per Dóminum.
Ant. ad Comm.[t]Mc 13, 34
Homo péregre proféctus relíquit domum suam, et dedit servis suis potestátem cujúsque óperis, et janitóri præcépit ut vígilet.
Postcommunio
Refectióne sacra enutrítos, fac  nos, omnípotens Deus, vestígiis beatórum Basílii et Gregórii Pontíficum semper insístere : qui studuérunt pérpeti devotióne te cólere, et indeféssa ómnibus caritáte profícere. Per Dóminum.
Alia Postcommunio
Mensa cæléstis, omnípotens  Deus, intercedéntibus bea-tórum Basílii et Gregórii Pontíficum méritis, supérnas in ómnibus vires firmet et áugeat : ut et fídei donum íntegrum custodiámus, et per osténsum salútis trámitem ambulémus. Per Dóminum.
Die 15 januarii
SS. Mauri et Placidi,
Discipulorum
S. P. N. Benedicti
Ant. ad Introitum.[t]Ps 144, 10-11
Confiteántur tibi, Dómine, ómnia  ópera tua, et sancti tui benedícant tibi : glóriam regni tui dicent, et poténtiam tuam loquéntur. √ Ibid., 1. Exaltábo te, Deus meus Rex : et benedícam nómini tuo in sǽculum, et in sǽculum sǽculi. √ Glória Patri. Confiteántur tibi.
Oratio
Concéde, quǽsumus, omnípotens  Deus : ut ad meliórem vitam beatórum Mauri et Plácidi Confessórum tuórum exémpla nos próvocent ; quátenus, quorum memóriam ágimus, étiam actus imitémur. Per Dóminum.
Alia oratio
Deus, qui nos beatórum Mauri et  Plácidi Confessórum tuórum méritis et intercessióne lætíficas : concéde propítius ; ut, qui tua per eos benefícia póscimus, dono tuæ grátiæ consequámur. Per Dóminum.
Léctio libri Sapiéntiæ.
Si 2, 7-13
Metuéntes Dóminum, sustinéte  misericórdiam ejus : et non deflectátis ab illo ne cadátis. Qui timétis Dóminum, crédite illi : et non evacuábitur merces vestra. Qui timétis Dóminum, speráte in illum : et in oblectatiónem véniet vobis misericórdia. Qui timétis Dóminum, dilígite illum : et illuminabúntur corda vestra. Respícite, fílii, natiónes hóminum : et scitóte quia nullus sperávit in Dómino, et confúsus est. Quis enim permánsit in mandátis ejus, et derelíctus est ? Aut quis invocávit eum, et despéxit illum ? Quóniam pius et miséricors est Deus, et remíttet in die tribulatiónis peccáta : et protéctor est ómnibus exquiréntibus se in veritáte.
Graduale. Ps 30, 24-25. Dilígite Dóminum, omnes sancti ejus, quóniam veritátem requíret Dóminus, et retríbuet abundánter faciéntibus supérbiam. √ Viríliter ágite, et confortétur cor vestrum, omnes qui sperátis in Dómino.
Allelúia, allelúia. √ Ps 9, 11. Sperent in te qui novérunt nomen tuum : quóniam non dereliquísti quæréntes te, Dómine. Allelúia.
Sequéntia sancti Evangélii secúndum Matthǽum.
Mt 14, 28-33
In illo témpore : Respóndens Petrus, dixit : Dómine, si tu es, jube me ad te veníre super aquas. At ipse ait : Veni. Et descéndens Petrus de navícula, ambulábat super aquam ut veníret ad Jesum. Videns vero ventum válidum, tímuit : et cum cœpísset mergi, clamávit dicens : Dómine, salvum me fac. Et contínuo Jesus exténdens manum, apprehéndit eum, et ait illi : Módicæ fídei, quare dubitásti ? Et cum ascendíssent in navículam, cessávit ventus. Qui autem in navícula erant, venérunt, et adoravérunt eum, dicéntes : Vere Fílius Dei es.
Ant. ad Offertorium.[t]Ps 67, 4
Justi epuléntur, et exsúltent in conspéctu Dei, et delecténtur in lætítia.
Secreta
Hóstias ad altáre tuum offeréntibus,  Dómine, da nobis illum pietátis afféctum, quem beátis Mauro et Plácido Confessóribus tuis infudísti : ut pura mente ac férvido corde rei sacræ attendámus, et sacrifícium tibi plácitum nobísque profícuum immolémus. Per Dóminum.
Alia secreta
Múnera, Dómine, obláta sanctífica :  et, intercedéntibus beátis Mauro et Plácido Confessóribus tuis, nos per hæc a peccatórum nostrórum máculis emúnda. Per Dóminum.
Ant. ad Comm.[t]Lc 12, 37
Beáti servi illi, quos, cum vénerit Dóminus, invénerit vigilántes : amen dico vobis, quod præcínget se, et fáciet illos discúmbere, et tránsiens ministrábit illis.
Postcommunio
Tríbuat nobis, omnípotens Deus,  suffragántibus beatórum Mauri et Plácidi Confessórum tuórum précibus, reféctio sacra subsídium : ut et castitátis mundítiam observémus in córpore, et lumen veritátis exhibeámus in ópere. Per Dóminum.
Alia Postcommunio
Súpplices te rogámus, omnípotens  Deus : ut, quos tuis réficis sacraméntis, intercedéntibus beátis Mauro et Plácido Confessóribus tuis, tibi étiam plácitis móribus dignánter tríbuas deservíre. Per Dóminum.
Die 22 januarii
S. Vincentii
Martyris
Ant. ad Introitum.[t]Ps 63, 11
Lætábitur justus in Dómino, et  sperábit in eo : et laudabúntur omnes recti corde. √ Ibid., 2. Exáudi, Deus, oratiónem meam cum déprecor : a timóre inimíci éripe ánimam meam. √ Glória Patri. Lætábitur.
Oratio
Adésto, quǽsumus, Dómine,  supplicatiónibus nostris : ut, qui ex iniquitáte nostra reos nos esse cognóscimus, beáti Vincéntii Mártyris tui intercessióne liberémur. Per Dóminum.
Léctio Isaíæ Prophétæ.
Is 43, 1-5
Hæc dicit Dóminus creans te, Jacob,  et formans te, Israel : Noli timére, quia redémi te, et vocávi te nómine tuo : meus es tu. Cum transíeris per aquas, tecum ero, et flúmina non opérient te ; cum ambuláveris in igne, non comburéris, et flamma non ardébit in te. Quia ego Dóminus Deus tuus, Sanctus Israel, salvátor tuus, dedi propitiatiónem tuam Ægýptum, Æthiópiam et Saba pro te. Ex quo honorábilis factus es in óculis meis, et gloriósus, ego diléxi te, et dabo hómines pro te, et pópulos pro ánima tua. Noli timére, quia ego tecum sum : Dóminus Deus tuus.
Graduale. Ps 20, 4. Posuísti, Dómine, in cápite ejus corónam de lápide pretióso. √ Ibid., 3. Desidérium ánimæ ejus tribuísti ei : et voluntáte labiórum ejus non fraudásti eum.
Allelúia, allelúia. √ Ps 111, 1. Beátus vir, qui timet Dóminum : in mandátis ejus cupit nimis. Allelúia.
Post Septuagesimam, omissis Alleluia et versu sequenti, dicitur :
Tractus. Ps 20, 3-4. Desidérium ánimæ ejus tribuísti ei : et voluntáte labiórum ejus non fraudásti eum. √ Quóniam prævenísti eum in benedictiónibus dulcédinis. √ Posuísti in cápite ejus corónam de lápide pretióso.
Sequéntia sancti Evangélii secúndum Joánnem.
Jo 12, 24-26
In illo témpore : Dixit Jesus discípulis  suis : Amen, amen dico vobis, nisi granum fruménti cadens in terram mórtuum fúerit, ipsum solum manet : si autem mórtuum fúerit, multum fructum affert. Qui amat ánimam suam, perdet eam ; et qui odit ánimam suam in hoc mundo, in vitam ætérnam custódit eam. Si quis mihi minístrat, me sequátur, et ubi sum ego, illic et miníster meus erit. Si quis mihi ministráverit, honorificábit eum Pater meus.
Ant. ad Offertorium.[t]Ps 8, 6-7
Glória et honóre coronásti eum : et constituísti eum super ópera mánuum tuárum, Dómine.
Secreta
Munéribus nostris, quǽsumus,  Dómine, precibúsque suscéptis : et cæléstibus nos munda mystériis, et cleménter exáudi. Per Dóminum.
Ant. ad Comm.[t]Mt 16, 24
Qui vult veníre post me, ábneget semetípsum, et tollat crucem suam, et sequátur me.
Postcommunio
Quǽsumus, omnípotens Deus : ut,  qui cæléstia aliménta percépimus, intercedénte beáto Vincéntio Mártyre tuo, per hæc contra ómnia advérsa muniámur. Per Dóminum.
Die 24 januarii
S. Francisci Salesii
Ep., Conf.
et Ecclesiæ Doctoris
Ant. ad Introitum.[t]Si 45, 8 et 9
Státuit ei testaméntum ætérnum, et dedit illi sacerdótium gentis : beatificávit illum in glória, et coronávit eum in vasis virtútis. √ Ps 118, 103. Quam dúlcia fáucibus meis elóquia tua, super mel ori meo ! √ Glória Patri. Státuit ei.
Oratio
Deus, qui ad animárum salútem  beátum Francíscum Confessórem tuum atque Pontíficem ómnibus ómnia factum esse voluísti : concéde propítius ; ut caritátis tuæ dulcédine perfúsi, ejus dirigéntibus mónitis ac suffragántibus méritis, ætérna gáudia consequámur. Per Dóminum.
Léctio epístolæ beáti Pauli Apóstoli ad Ephésios.
Ep 3, 7-21
Fratres : Factus sum miníster  secúndum donum grátiæ Dei, quæ data est mihi secundum operatiónem virtútis ejus. Mihi ómnium sanctórum mínimo data est grátia hæc, in géntibus evangelizáre investigábiles divítias Christi, et illumináre omnes, quæ sit dispensátio sacraménti abscónditi a sǽculis in Deo, qui ómnia creávit : ut innotéscat principátibus et potestátibus in cæléstibus per Ecclésiam, multifórmis sapiéntia Dei, secúndum præfinitiónem sæculórum, quam fecit in Christo Jesu Dómino nostro : in quo habémus fidúciam, et accéssum in confidéntia per fidem ejus. Propter quod peto ne deficiátis in tribulatiónibus meis pro vobis : quæ est glória vestra. Hujus rei grátia flecto génua mea ad Patrem Dómini nostri Jesu Christi, ex quo omnis patérnitas in cælis et in terra nominátur, ut det vobis secúndum divítias glóriæ suæ, virtúte corroborári per Spíritum ejus in interiórem hóminem, Christum habitáre per fidem in cordibus vestris : in caritáte radicáti, et fundáti, ut possítis comprehéndere cum ómnibus sanctis, quæ sit latitúdo, et longitúdo, et sublímitas, et profúndum : scire étiam supereminéntem sciéntiæ caritátem Christi, ut impleámini in omnem plenitúdinem Dei. Ei autem, qui potens est ómnia fácere superabundánter quam pétimus aut intellígimus, secúndum virtútem, quæ operátur in nobis : ipsi glória in Ecclésia, et in Christo Jesu, in omnes generatiónes sǽculi sæculórum. Amen.
Graduale. Si 33, 18-19. Respícite quóniam non mihi soli laborávi, sed ómnibus exquiréntibus disciplínam. √ Audíte me, magnátes, et omnes pópuli, et rectóres ecclésiæ, áuribus percípite.
Allelúia, allelúia. √ Ps 32, 18. Ecce óculi Dómini super metuéntes eum : et in eis qui sperant super misericórdia ejus. Allelúia.
Post Septuagesimam, omissis Alleluia et versu sequenti, dicitur :
Tractus. Ps 33, 18-19. Gustáte, et vidéte quóniam suavis est Dóminus : beátus vir, qui sperat in eo. √ Pr 16, 23. Cor sapiéntis erúdiet os ejus : et lábiis ejus addet grátiam. √ Ibid. 17, 27. Qui moderátur sermónes suos, doctus et prudens est : et pretiósi spíritus vir erudítus.
Sequéntia sancti Evangélii secúndum Matthǽum.
Mt 5, 13-19
In illo témpore : Dixit Jesus discípulis  suis : Vos estis sal terræ. Quod si sal evanúerit, in quo saliétur ? Ad níhilum valet ultra, nisi ut mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolíte putáre, quóniam veni sólvere legem, aut prophétas : non veni sólvere, sed adimplére. Amen quippe dico vobis, donec tránseat cælum et terra, iota unum, aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum : qui autem fécerit, et docúerit, hic magnus vocábitur in regno cælórum.
Ant. ad Offertorium.[t]Ap 2, 19
Novi ópera tua, et fidem, et caritátem tuam, et ministérium, et patiéntiam tuam, et ópera tua novíssima plura prióribus.
Secreta
Per hanc salutárem hóstiam,  quam offérimus tibi, Dómine, divíno illo Sancti Spiritus igne cor nostrum accénde : quo mitíssimum beáti Francísci ánimum mirabíliter inflammásti. Per Dóminum… in unitáte ejúsdem Spíritus Sancti.
Ant. ad Comm.[t]1 Co 9, 22
Factus sum infírmis infírmus, ut infírmos lucrifácererm : ómnibus ómnia factus sum, ut omnes fácerem salvos.
Postcommunio
Concéde, quǽsumus, omnípotens  Deus : ut, per sacraménta quæ súmpsimus, beáti Francísci caritátem et mansuetúdinem imitántes in terris, glóriam quoque consequámur in cælis. Per Dóminum.
Die 10 februarii
S. Scholasticæ
Virg., Sororis
S. P. N. Benedicti
Ant. ad Introitum.[t]Ct 2, 10.11
Surge, própera, amíca mea, colúmba  mea, et veni ; jam enim hiems tránsiit, imber ábiit et recéssit. √ Ps 54, 7. Quis dabit mihi pennas sicut colúmbæ ? et volábo et requiéscam. √ Glória Patri. Surge, própera.
Oratio
Deus, qui ánimam beátæ Vírginis  tuæ Scholásticæ, ad ostendéndam innocéntiæ viam, in colúmbæ spécie cœlum penetráre fecísti : da nobis ejus méritis et précibus ita innocénter vívere, ut ad ætérna mereámur gáudia perveníre. Per Dóminum.
Léctio libri Sapiéntiæ.
Ct 8, 1-4
Quis mihi det te fratrem meum  sugéntem úbera matris meæ, ut invéniam te foris, et deósculer te, et jam me nemo despíciat ? Apprehéndam te, et ducam in domum matris meæ : ibi me docébis, et dabo tibi póculum ex vino condíto et mustum malórum granatórum meórum. Læva ejus sub cápite meo, et déxtera illíus amplexábitur me. Adjúro vos fíliæ Jerúsalem, ne suscitétis, neque evigiláre faciátis diléctam, donec ipsa velit.
Graduale. Ct 8, 7-8. Aquæ multæ non potuérunt exstínguere caritátem, neque flúmina óbruent illam. √ Si déderit homo omnem substántiam domus suæ pro dilectióne, quasi nihil despíciet eam.
Allelúia, allelúia. √ Ct 2, 16-17. Diléctus meus mihi et ego illi, qui páscitur inter lília, donec aspíret dies et inclinéntur umbræ. Allelúia.
Post Septuagesimam, omissis Alleluia et versu sequenti, dicitur :
Tractus. Ct 3, 4. Invéni quem díligit ánima mea, ténui eum, nec dimíttam. √ Ct 1, 2-3. Oleum effúsum nomen tuum : ideo adolescéntulæ dilexérunt te. √ Trahe me, post te currémus in odórem unguentórum tuórum. √ Exsultábimus et lætábimur in te, mémores úberum tuórum super vinum ; recti díligunt te.
Sequentia
Emicat merídies,
Et beáta réquies
Vírgini Scholásticæ
Intrat in cubícula ;
Sponsi petit óscula,
Quem amávit únice.
Quantis cum gemítibus
Cordis et ardóribus
Hæc diléctum quǽsiit.
Movit cœlos lácrimis,
Imbribúsque plúrimis
Pectus fratris mólliit.
O grata collóquia,
Cum cœlórum gáudia
Benedíctus éxplicat !
Ardent desidéria,
Mentis et suspíria
Virgo sponsus éxcitat.
Veni formosíssima,
Sponsa dilectíssima,
Veni, coronáberis.
Dórmies in líliis,
Afflues delíciis,
Et inebriáberis.
O colúmba vírginum,
Quæ de ripis flúminum
Adis aulam glóriæ ;
Trahe nos odóribus,
Pasce et ubéribus
Immortális grátiæ. Amen
Sequéntia sancti Evangélii secúndum Matthǽum.
Mt 25, 1-13
In illo témpore : Dixit Jesus discípulis  suis parábolam hanc : Símile erit regnum cælórum decem virgínibus : quæ accipiéntes lámpades suas exiérunt óbviam sponso et sponsæ. Quinque autem ex eis erant fátuæ, et quinque prudéntes : sed quinque fátuæ, accéptis lampádibus, non sumpsérunt oleum secum : prudéntes vero accepérunt oleum in vasis suis cum lampádibus. Moram autem faciénte sponso, dormitavérunt omnes et dormiérunt. Média autem nocte clamor factus est : Ecce sponsus venit, exíte óbviam ei. Tunc surrexérunt omnes vírgines illæ, et ornavérunt lámpades suas. Fátuæ autem sapiéntibus dixérunt : Date nobis de óleo vestro, quia lampádes nostræ extinguúntur. Respondérunt prudéntes, dicéntes : Ne forte non suffíciat nobis, et vobis, ite pótius ad vendéntes, et émite vobis. Dum autem irent émere, venit sponsus : et quæ parátæ erant, intravérunt cum eo ad núptias, et clausa est janua. Novíssime vero véniunt et relíquæ vírgines, dicéntes : Dómine, Dómine, áperi nobis. At ille respóndens, ait : Amen dico vobis, néscio vos. Vigiláte ítaque, quia néscitis diem, neque horam.
Ant. ad Offertorium.[t]Ps 17, 14-16
Intónuit Dóminus de cœlo ; et Altíssimus dedit vocem suam : grando et carbónes ignis : fúlgura multiplicávit, et conturbávit eos, et apparuérunt fontes aquárum.
Secreta
Súscipe, quǽsumus, Dómine,  desidéria supplicántium cum oblatiónibus hostiárum, ut interveniénte beáta Scholástica Vírgine tua, quæ te sincéro diléxit amóre, fides in nobis et cáritas augeátur. Per Dóminum.
Ant. ad Comm.[t]Jo 15, 7
Si manséritis in me, et verba mea in vobis mánserint, quodcúmque voluéritis, petétis, et fiet vobis, dicit Dóminus.
Postcommunio
Famíliam tuam, quǽsumus, Dómine, spiritáli cibo satiátam, beátæ Vírginis tuæ Scholásticæ méritis propítius réspice : ut, sicut ipsíus précibus, ad obtinéndum quod optábat, imbrem cǽlitus descéndere fecísti ; ita ejus supplicatiónibus ariditátem cordis nostri supérnæ dignéris grátiæ rore perfúndere. Per Dóminum.
Die 21 Martii
In transitu
S. P. N. Benedicti
Ant. ad Introitum.
Gaudeámus omnes in Dómino,  diem festum celebrántes sub honóre sancti Benedícti Abbátis : de cujus solemnitáte gaudent Angeli et colláudant Fílium Dei. √ Ps 47, 2. Magnus Dóminus et laudábilis nimis : in civitáte Dei nostri, in monte sancto ejus. √ Glória Patri. Gaudeámus.
Oratio
Omnípotens sempitérne Deus,  qui hodiérna die carnis edúctum ergástulo sanctíssimum Confessórem tuum Benedíctum sublevásti ad cœlum : concéde, quǽsumus, hæc festa tuis fámulis celebrántibus cunctórum véniam delictórum, ut, qui exsultántibus ánimis ejus claritáti congáudent, ipso apud te interveniénte consociéntur et méritis. Per Dóminum.
Léctio libri Sapiéntiæ.
Sir 50, 1-14
Ecce sacérdos magnus, qui in vita  sua suffúlsit domum, et in diébus suis corroborávit templum. Templi étiam altitúdo ab ipso fundáta est, duplex ædificátio, et excélsi paríetes templi. In diébus ipsíus emanavérunt pútei aquárum, et quasi mare adimpléti sunt supra modum. Qui curávit gentem suam, et liberávit eam a perditióne. Qui præváluit amplificáre civitátem, qui adéptus est glóriam in conversatióne gentis : et ingréssum domus et átrii amplificávit. Quasi stella matutína in médio nébulæ, et quasi luna plena, in diébus suis lucet ; et quasi sol refúlgens, sic ille effúlsit in templo Dei. Quasi arcus refúlgens inter nébulas glóriæ, et quasi flos rosárum in diébus vernis, et quasi lília quæ sunt in tránsitu aquæ, et quasi thus rédolens in diébus æstátis ; quasi ignis effúlgens et thus ardens in igne ; quasi vas auri sólidum ornátum omni lápide pretióso ; quasi olíva púllulans, et cypréssus in altitúdinem se extóllens. Circa illum coróna fratrum : quasi plantátio cedri in monte Líbano, sic circa illum stetérunt quasi rami palmæ ; et omnes fílii Aaron in glória sua.
Graduale. Ps 20, 4-5. Dómine, prævenísti eum in benedictiónibus dulcédinis : posuísti in cápite ejus corónam de lápide pretióso. √ Vitam pétiit a te, et tribuísti ei longitúdinem diérum in sǽculum sǽculi.
Tractus. Ps 111, 1-3. Beátus vir, qui timet Dóminum : in mandátis ejus cupit nimis. √ Potens in terra erit semen ejus : generátio rectórum benedicétur. √ Glória et divítiæ in domo ejus : et justítia ejus manet in sǽculum sǽculi.
Sequentia
Læta quies magni Ducis,Dona ferens novæ lucis,Hódie recólitur.
Charis datur piæ menti,Corde sonet in ardéntiQuidquid foris prómitur.
Hunc per callem OriéntisAdmirémur ascendéntisPatriárchæ spéciem.
Amplum semen magnæ prolisIllum fecit instar solis,Abrahæ persímilem.
Corvum cernis ministrántem,Hinc Elíam latitántemSpecu nosce párvulo.
Elíseus dignoscátur,Cum secúris revocáturDe torréntis álveo.
Illum Joseph candor morum,Illum Jacob futurórumMens effécit cónscia.
Ipse memor suæ gentis,Nos perdúcat in manéntisSemper Christi gáudia. Amen.
Sequéntia sancti Evangélii secúndum Matthǽum.
Mt 19, 27-29
In illo témpore : Dixit Petrus ad  Jesum : Ecce nos relíquimus ómnia, et secúti sumus te ; quid ergo erit nobis ? Jesus autem dixit illis : Amen dico vobis, quod vos, qui secúti estis me, in regeneratióne, cum séderit Fílius hóminis in sede majestátis suæ, sedébitis et vos super sedes duódecim, judicántes duódecim tribus Israel. Et omnis, qui relíquerit domum, vel fratres, aut soróres, aut patrem, aut matrem, aut uxórem, aut fílios, aut agros propter nomen meum, céntuplum accípiet, et vitam ætérnam possidébit.
Ant. ad Offertorium.[t]Ps 20, 3-4
Desidérium ánimæ ejus tribuísti ei, Dómine, et voluntáte labiórum ejus non fraudásti eum : posuísti in cápite ejus corónam de lápide pretióso.
Secreta
Oblátis, Dómine, ad honórem  sanctíssimi Confessóris tui Benedícti placáre munéribus : et ipsíus intervéntu fámulis tuis tríbue indulgéntiam peccatórum. Per Dóminum.
Præfatio
Vere dignum et justum est, æquum et salutáre, nos tibi semper et ubíque grátias ágere : Dómine sancte, Pater omnípotens, ætérne Deus. Qui beatíssimum Confessórem tuum Benedíctum, Ducem et Magístrum cǽlitus edóctum, innumerábili multitúdini filiórum statuísti. Quem et ómnium justórum spíritu replétum, et extra se raptum, lúminis tuæ splendóre collustrásti. Ut in ipsa luce visiónis intímæ, mentis laxáto sinu, quam angústa essent ómnia inferióra deprehénderet. Per Christum Dóminum nostrum. Quaprópter profúsis gáudiis, totus in orbe terrárum monachórum cœtus exsúltat. Sed et supérnæ virtútes, atque angélicæ potestátes, hymnum glóriæ tuæ cóncinunt, sine fine dicéntes. Sanctus.
Ant. ad Comm.[t]Lc 12, 42
Fidélis servus, et prudens, quem constítuit Dóminus super famíliam suam : ut det illis in témpore trítici mensúram.
Postcommunio
Percéptis, Dómine Deus noster,  salutáribus sacraméntis, humíliter deprecámur : ut intercedénte sanctíssimo Benedícto Confessóre tuo, quæ pro illíus veneránda gérimus solemnitáte, nobis profíciant ad salútem. Per Dóminum.
Die 21 Aprilis
S. Anselmi
Ep., Conf.
et Eccl. Doctoris
Ant. ad Introitum.[t]Si 15, 5
In médio Ecclésiæ apéruit os ejus :  et implévit eum Dóminus spíritu sapiéntiæ et intellectus : stolam glóriæ índuit eum, allelúia, allelúia. √ Ps 91, 2. Bonum est confitéri Dómino : et psállere nómini tuo, Altíssime. √ Glória Patri. In médio.
Oratio
Ecclésiam tuam, quǽsumus,  Dómine, benígnus illústra : ut beáti Ansélmi Confessóris tui atque Pontíficis illumináta doctrínis, ad dona pervéniat sempitérna. Per Dóminum.
Léctio epístolæ beáti Pauli Apóstoli ad Timótheum.
2 Tm 4, 1-8
(Alia Epistola ad lib., vide infra)
Testíficor coram Deo et Jesu  Christo, qui judicatúrus est vivos et mórtuos, per advéntum ipsíus et regnum ejus : prǽdica verbum, insta opportúne, importúne : árgue, óbsecra, íncrepa in omni patiéntia et doctrína. Erit enim tempus, cum sanam doctrínam non sustinébunt, sed ad sua desidéria coacervábunt sibi magístros, pruriéntes áuribus, et a veritáte quidem audítum avértent, ad fábulas autem converténtur. Tu vero vígila, in ómnibus labóra, opus fac evangelístæ, ministérium tuum imple. Sóbrius esto. Ego enim jam delíbor, et tempus resolutiónis meæ instat. Bonum certámen certávi, cursum consummávi, fidem servávi. In réliquo repósita est mihi coróna justítiæ, quam reddet mihi Dóminus in illa die, justus judex : non solum autem mihi, sed et iis, qui díligunt advéntum ejus.
Allelúia, allelúia. √ Si 45, 9. Amávit eum Dóminus, et ornávit eum : stolam glóriæ induit eum.
Allelúia. √ Os 14, 6. Justus germinábit sicut lilium : et florébit in ætérnum ante Dóminum.
Sequéntia sancti Evangélii secúndum Matthǽum.
Mt 5, 13-19
In illo témpore : Dixit Jesus discípulis  suis : Vos estis sal terræ. Quod si sal evanúerit, in quo saliétur ? Ad níhilum valet ultra, nisi ut mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolite putáre, quóniam veni sólvere legem, aut prophétas : non veni sólvere, sed adimplére. Amen quippe dico vobis, donec tránseat cælum et terra, iota unum, aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum : qui autem fécerit, et docúerit, hic magnus vocábitur in regno cælórum.
Ant. ad Offertorium.[t]Ps 91, 13
Justus ut palma florébit : sicut cedrus, quæ in Líbano est, multiplicábitur, allelúia.
Secreta
Sancti Ansélmi Pontíficis tui atque  Doctóris, Dómine, pia non desit orátio : quæ et múnera nostra concíliet ; et tuam nobis indulgéntiam semper obtíneat. Per Dóminum.
Ant. ad Comm.[t]Lc 12, 42
Fidélis servus et prudens, quem constítuit Dóminus super famíliam suam : ut det illis in témpore trítici mensúram, allelúia.
Postcommunio
Ut nobis, Dómine, tua sacrifícia  dent salútem : beátus Ansélmus Póntifex tuus et Doctor egrégius, quǽsumus, precátor accédat. Per Dóminum.
Item alia Epistola pro Doctoribus :
Léctio libri Sapiéntiæ.
Si 39, 6-14
Justus cor suum tradet ad  vigilándum dilúculo ad Dóminum, qui fecit illum, et in conspéctu Altíssimi deprecábitur. Apériet os suum in oratióne et pro delíctis suis deprecábitur. Si enim Dóminus magnus volúerit, spíritu intellegéntiæ replébit illum : et ipse tamquam imbres mittet elóquia sapiéntiæ suæ, et in oratióne confitébitur Dómino : et ipse díriget consílium ejus et disciplínam, et in abscónditis suis consiliábitur. Ipse palam faciet disciplínam doctrínæ suæ, et in lege testaménti Dómini gloriábitur. Collaudábunt multi sapiéntiam ejus, et usque in sǽculum non delébitur. Non recédet memória ejus, et nomen ejus requirétur a generatióne in generatiónem. Sapiéntiam ejus enarrábunt gentes, et laudem ejus enuntiábit ecclésia.
dfsq
Die 28 Aprilis
S. Ludovici Mariæ
Grignion a Montfort
Confessoris
Ant. ad Introitum.[t]Is 52, 7
Quam pulchri super montes pedes annuntiántis et prædicántis pacem, annuntiántis bonum, prædicántis salútem, dicéntis Sion : Regnábit Deus tuus, allelúia, allelúia. √ Ps 48, 2. Audíte hæc, omnes gentes : áuribus percípite, omnes qui habitátis orbem. √ Glória Patri. Quam pulchri.
Oratio
Deus, qui sanctum Ludovícum  Maríam regni Unigéniti Fílii tui præcónem exímium effecísti, et géminam per eum famíliam religiósam in Ecclésia tua suscitásti : concéde propítius ; ut, ipsíus mónitis et exémplo, eídem dilécto Fílio tuo, sub suávi jugo beatíssimæ Vírginis et Matris ejus, perénniter servíre valeámus : Qui tecum vivit.
Léctio epístolæ beáti Pauli Apóstoli ad Corínthios.
1 Co 1, 17-25
Fratres : Non misit me Christus  baptizáre, sed evangelizáre : non in sapiéntia verbi, ut non evacuétur crux Christi. Verbum enim crucis pereúntibus quidem stultítia est : iis autem qui salvi fiunt, id est nobis, Dei virtus est. Scriptum est enim : Perdam sapiéntiam sapiéntium, et prudéntiam prudéntium reprobábo. Ubi sapiens ? ubi scriba ? ubi conquisítor hujus sǽculi ? Nonne stultam fecit Deus sapiéntiam hujus mundi ? Nam quia in Dei sapiéntia non cognóvit mundus per sapiéntiam Deum : plácuit Deo per stultítiam prædicatiónis salvos fácere credéntes. Quóniam et Judǽi signa petunt, et Græci sapiéntiam quærunt : nos autem prædicámus Christum crucifíxum : Judǽis quidem scándalum, géntibus autem stultítiam, ipsis autem vocátis Judǽis atque Græcis, Christum Dei virtútem, et Dei sapiéntiam : quia quod stultum est Dei, sapiéntius est homínibus : et quod infírmum est Dei, fórtius est homínibus.
Allelúia, allelúia. √ 1 Co 1, 23.24. Nos autem prædicámus Christum crucifíxum, Dei virtútem et Dei sapiéntiam.
Allelúia. √ Si 3, 5.6. Sicut qui thesaurízat, ita et qui honoríficat Matrem suam : et in die oratiónis suæ exaudiétur. Allelúia.
Sequéntia sancti Evangélii secúndum Joánnem.
Jo 19, 25-27
In illo témpore : Stabant juxta crucem  Jesu mater ejus, et soror matris ejus, María Cléophæ, et María Magdaléne. Cum vidísset ergo Jesus matrem, et discípulum stantem, dicit matri suæ : Múlier, ecce fílius tuus. Deínde dicit discípulo : Ecce mater tua. Et ex illa hora accépit eam discípulus in sua.
Ant. ad Offertorium.[t]Ps 115, 16-17
O Dómine, quia ego servus tuus : ego servus tuus et fílius ancíllæ tuæ. Dirupísti víncula mea : tibi sacrificábo hóstiam laudis, allelúia.
Secreta
Múnera altári tuo, Dómine,  superpósita, sancto Ludovíco María intercedénte, propítius réspice, ac nos quoque per beatíssimam Vírginem Maríam hóstias tibi placéntes effícere dignáre. Per Dóminum.
Ant. ad Comm.[t]Si 3, 5.6
Sicut qui thesaurízat, ita et qui honoríficat Matrem suam : et in die oratiónis suæ exaudiétur, allelúia.
Postcommunio
Grátia tua nos, Dómine, non  derelínquat : quæ, sancto Ludovíco María intercedénte, et sacræ nos déditos fáciat servitúti, et tuam nobis, per Vírginem Matrem, opem semper acquírat. Per Dóminum.
fds
Die 11 Maii
SS. Odonis, Majoli,Odilonis, Hugonis,
et B. Petri Venerabilis,
Abbatum Cluniacensium

Ant. ad Introitum.[t]Mt 25, 34
Veníte, benedícti Patris mei, percípite regnum, allelúia : quod vobis parátum est ab orígine mundi, allelúia, allelúia. √ Ps 95, 1. Cantáte Dómino cánticum novum : cantáte Dómino omnis terra. √ Glória Patri. Veníte.
Oratio
Deus, qui nos Sanctórum tuórum et  solemnitáte lætíficas, et imitatióne súscitas ad proféctum : præsta, ut quos venerámur offício, étiam piæ conversatiónis sequámur exémplo. Per Dóminum.
Lectio libri Sapiéntiæ.
Si 17, 6-13
Creávit illis Deus sciéntiam spíritus,  sensu implevit cor illórum, et mala et bona osténdit illis. Pósuit oculum suum super corda illórum, osténdere illis magnália óperum suórum : ut nomen sanctificatiónis colláudent, et gloriári in mirabílibus illíus ; ut magnália enárrent óperum ejus. Addidit illis disciplínam, et legem vitæ hæreditávit illos. Testaméntum ætérnum constítuit cum illis, et justítiam et judícia sua osténdit illis. Et magnália honóris ejus vidit óculus illórum, et honórem vocis audiérunt aures illórum. Et dixit illis : Atténdite ab omni iníquo. Et mandávit illis unicuíque de próximo suo. Viæ illórum coram ipso sunt semper : non sunt abscónsæ ab óculis ipsíus.
Allelúia, allelúia. √ Ps 88, 6. Confitébuntur cæli mirabília tua, Dómine : étenim veritátem tuam in ecclésia sanctórum.
Allelúia. √ Os 14, 6. Justus germinábit sicut lílium : et florébit in ætérnum ante Dóminum. Allelúia.
Sequéntia sancti Evangélii secúndum Joánnem
Jo 15, 5-11
In illo témpore, dixit Jesus discípulis  suis : Ego sum vitis, vos pálmites : qui manet in me, et ego in eo, hic fert fructum multum, quia sine me nihil potéstis fácere. Si quis in me non mánserit, mittétur foras sicut palmes, et aréscet, et cólligent eum, et in ignem mittent, et ardet. Si manséritis in me, et verba mea in vobis mánserint, quodcúmque voluéritis petétis, et fiet vobis. In hoc clarificátus est Pater meus, ut fructum plúrimum afferátis, et efficiámini mei discípuli. Sicut diléxit me Pater, et ego diléxi vos. Manéte in dilectióne mea. Si præcépta mea servavéritis, manébitis in dilectióne mea, sicut et ego Patris mei præcépta servávi, et máneo in ejus dilectióne. Hæc locútus sum vobis : ut gáudium meum in vobis sit, et gáudium vestrum impleátur.
Ant. ad Offertorium.[t]Ps 89, 14
Repléti sumus mane misericórdia tua : et exsultávimus et delectáti sumus, allelúia.
Secreta
Sacrifícium, Dómine, quǽsumus,  beatórum Odónis, Májoli, Odilónis et Hugónis precátio sancta concíliet, ut quorum honóre solémniter exhibétur, eórum méritis efficiátur accéptum. Per Dóminum.
Ant. ad Comm.[t]Jo 15, 5
Ego sum vitis vera et vos pálmites, qui manet in me, et ego in eo, hic fert fructum multum. Allelúia, allelúia.
Postcommunio
Grátias tibi reférimus, Dómine,  qui nos et cæléstis participatióne Sacraménti, et tuórum réficis celebritáte justórum. Per Dóminum.
Die 30 Maii
S. Ioannæ de Arc
Virginis
Ant. ad Introitum.[t]Ex 15, 1-2
Cantémus Dómino : glorióse enim  magnificátus est. Fortitúdo mea et laus mea Dóminus, et factus est mihi in salútem (T. P. allelúia, allelúia). √ Ps 97, 1. Cantáte Dómino cánticum novum, quia mirabília fecit. √ Glória Patri. Cantémus.
Oratio
Deus, qui beátam Joánnam  Vírginem ad fidem ac pátriam tuéndam mirabíliter suscitásti : da, quǽsumus, ejus intercessióne ; ut Ecclésia tua, hóstium superátis insídiis, perpétua pace fruátur. Per Dóminum.
Lectio libri Sapiéntiæ.
Sap 8, 9-15
Propósui sapiéntiam addúcere mihi  ad convivéndum, sciens quóniam mecum communicábit de bonis, et erit allocútio cogitatiónis et tǽdii mei. Habébo propter hanc claritátem ad turbas, et honórem apud senióres júvenis ; et acútus invéniar in judício, et in conspéctu poténtium admirábilis ero, et fácies príncipum mirabúntur me : tacéntem me sustinébunt, et loquéntem me respícient, et sermocinánte me plura, manus ori suo impónent. Prætérea habébo per hanc immortalitátem, et memóriam ætérnam his qui post me futúri sunt relínquam. Dispónam pópulos, et natiónes mihi erunt súbditæ : timébunt me audiéntes reges horréndi. In multitúdine vidébor bonus, et in bello fortis.
Tempore paschali :
Allelúia, allelúia. √ Judith 15, 11. Fecísti viríliter, et confortátum est cor tuum : manus Dómini confortávit te, et ídeo eris benedícta in ætérnum.
Allelúia. √ Ibid. 8, 29. Nunc ergo ora pro nobis, quóniam múlier sancta es, et timens Deum. Allelúia.
Extra tempus paschale :
Graduale. Iudic. 5, 8-11. Nova bella elégit Dóminus, et portas hóstium ipse subvértit. √ Ubi collísi sunt currus, et hóstium suffocátus est exércitus, ibi narréntur justítiæ Dómini, et cleméntia ejus in fortes Israel.
Allelúia, allelúia. √ Judith 13, 17-18. Laudáte Dóminum Deum nostrum, qui non deséruit sperántes in se, et in me ancílla sua adimplévit misericórdiam suam, quam promísit dómui Israel. Allelúia.
Sequéntia sancti Evangélii secúndum Matthǽum.
Mt 16, 24-27
In illo témpore, dixit Jesus discípulis  suis : Si quis vult post me veníre, ábneget semetípsum, et tollat crucem suam, et sequátur me. Qui enim volúerit ánimam suam salvam fácere, perdet eam : qui autem perdíderit ánimam suam propter me, invéniet eam. Quid enim prodest hómini, si mundum univérsum lucrétur, ánimæ vero suæ detriméntum patiátur ? Aut quam dabit homo commutatiónem pro ánima sua ? Fílius enim hóminis ventúrus est in glória Patris sui cum ángelis suis : et tunc reddet unicuíque secúndum ópera ejus.
Ant. ad Offertorium.[t]Judith 15, 10
Benedixérunt eam omnes una voce, dicéntes : Tu glória Jerúsalem, tu lætítia Israel, tu honorificéntia pópuli nostri (T. P. allelúia).
Secreta
Hæc hóstia salutáris, Dómine, illam  nobis in rebus árduis cónferat fortitúdinem, cujus beáta Joánna, sub tanta discríminum varietáte, tam insígnia prǽbuit exémpla : ut, ad inimícos repelléndos, étiam belli perícula subíre non dubitáverit. Per Dóminum.
Ant. ad Comm.[t]Ps 22, 4
Si ambulávero in médio umbræ mortis, non timébo mala, quóniam tu mecum es, Dómine Jesu (T. P. allelúia).
Postcommunio
Cælésti pane reféctos, qui tóties beátam Joánnam áluit ad victóriam, præsta, quǽsumus, omnípotens Deus ; ut hoc salútis aliméntum de inimícis nostris victóres nos effíciat. Per Dóminum.
Die 13 junii
S. Antonii de Padua
Conf. et Eccl. Doct.
Ant. ad Introitum.[t]Si 15, 5
In médio Ecclésiæ apéruit os ejus :  et implévit eum Dóminus spíritu sapiéntiæ et intelléctus : stolam glóriæ índuit eum. √ Ps 91, 2. Bonum est confitéri Dómino : et psállere nómini tuo, Altíssime. √ Glória Patri. In médio.
Oratio
Ecclésiam tuam, Deus, beáti  Antónii Confessóris tui atque Doctóris solémnitas votíva lætíficet : ut spirituálibus semper muniátur auxíliis, et gáudiis pérfrui mereátur ætérnis. Per Dóminum.
Léctio libri Sapiéntiæ.
Sap 7, 7-15
Optávi, et datus est mihi sensus ; et invocávi, et venit in me spíritus sapiéntiæ : et præpósui illam regnis et sédibus, et divítias nihil esse duxi in comparatióne illíus. Nec comparávi illi lápidem pretiósum, quóniam omne aurum in comparatióne illíus aréna est exígua, et tamquam lutum æstimábitur argéntum in conspéctu illíus. Super salútem et spéciem diléxi illam, et propósui pro luce habére illam, quóniam inextinguíbile est lumen illíus. Venérunt autem mihi ómnia bona páriter cum illa, et innumerábilis honéstas per manus illíus ; et lætátus sum in ómnibus, quóniam antecedébat me ista sapiéntia, et ignorábam quóniam horum ómnium mater est. Quam sine fictióne dídici, et sine invídia commúnico, et honestátem illíus non abscóndo. Infinítus enim thesáurus est homínibus ; quo qui usi sunt, partícipes facti sunt amicítiæ Dei, propter disciplínæ dona commendáti. Mihi autem dedit Deus dícere ex senténtia, et præsúmere digna horum quæ mihi dantur : quóniam ipse sapiéntiæ dux est, et sapiéntium emendátor.
Graduale. √ Si 24, 3-4. In médio pópuli sui exaltábitur, et in plenitúdine sancta admirábitur. √ In multitúdine electórum habébit laudem, et inter benedíctos benedicétur.
Allelúia, allelúia. √ Si 48, 15. In vita sua fecit monstra, et in morte mirabília operátus est. Allelúia.
Sequéntia sancti Evangélii secúndum Matthǽum.
Mt 5, 13-19
In illo témpore : Dixit Jesus discípulis  suis : Vos estis sal terræ. Quod si sal evanúerit, in quo saliétur ? Ad níhilum valet ultra, nisi ut mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolite putáre, quóniam veni sólvere legem, aut prophétas : non veni sólvere, sed adimplére. Amen quippe dico vobis, donec tránseat cælum et terra, iota unum, aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum : qui autem fécerit, et docúerit, hic magnus vocábitur in regno cælórum.
Ant. ad Offertorium.[t]Si 49, 1.2
Memória ejus in compositióne odóris ; in omni ore quasi mel indulcábitur memória ejus.
Secreta
Hóstias tibi, Dómine, in beáti  Antónii Confessóris tui atque Doctóris solemnitáte offeréntes : te súpplices deprecámur, ut sicut ipsum cæléstibus donis cumulásti ; ita nos fácias tuo amóre fervéntes. Per Dóminum.
Ant. ad Comm.[t]Si 51, 30
Dedit mihi Dóminus linguam mércedem meam, et in ipsa laudábo eum.
Postcommunio
Divínis, Dómine, munéribus satiáti,  quǽsumus ; ut beáti Antónii Confessóris tui atque Doctóris méritis et intercessióne, salutáris sacrifícii sentiámus efféctum. Per Dóminum.
Die 6 julii
S. Mariæ Goretti
Virg. et mart.
Ant. ad Introitum[t]Ps 118, 95-96
Me exspéctant peccatóres ut  perdant me : ad præscrípta tua atténdo : omnis perfectiónis vidi esse términum : latíssime patet mandátum tuum. √ Ibid., 1. Beáti quorum immaculáta est via : qui ámbulant in lege Dómini. √ Glória Patri. Me exspéctant peccatóres.
Oratio
Deus, qui fámulæ tuæ Maríæ in  ténera ætáte victóriam martýrii contulísti : da nobis, quǽsumus, ejus patrocínio in mandátis tuis constántiam ; qui dedísti certánti Vírgini corónam. Per Dóminum.
Léctio epístolæ beáti Pauli Apóstoli ad Corínthios.
1 Co 1, 26-29 ; 2, 14
Fratres : Vidéte vocatiónem vestram,  quia non multi sapiéntes secúndum carnem, non multi poténtes, non multi nóbiles : sed quæ stulta sunt mundi elégit Deus, ut confúndat sapiéntes : et infírma mundi elégit Deus, ut confúndat fórtia : et ignobília mundi et contemptibília elégit Deus, et ea quæ non sunt, ut ea quæ sunt destrúeret : ut non gloriétur omnis caro in conspéctu ejus. Animális autem homo non pércipit ea quæ sunt Spíritus Dei : stultítia enim est illi, et non potest intellégere, quia spirituáliter examinátur.
Graduale. √ Ps 70, 4 et 6. Deus meus, éripe me de manu iníqui, de pugno ímprobi et oppressóris. √ A ventre matris meæ eras protéctor meus.
Allelúia, allelúia. √ Ibid., 6 et 7. In te sperávi semper. Tamquam prodígium appárui multis : tu enim fuísti adjútor meus fortis. Allelúia.
Sequéntia sancti Evangélii secúndum Joánnem.
Jo 12, 23-25
In illo témpore : Dixit Jesus discípulis  suis : Venit hora ut clarificétur Fílius hóminis. Amen, amen dico vobis, nisi granum fruménti cadens in terram, mórtuum fúerit, ipsum solum manet : si autem mórtuum fúerit, multum fructum affert. Qui amat ánimam suam, perdet eam : et qui odit ániman suam in hoc mundo, in vitam ætérnam custódit eam.
Ant. ad Offertorium.[t]Ps 73, 19
Ne tradíderis vúlturi vitam túrturis tui : vitam páuperum tuórum noli oblivísci in perpétuum.
Secreta
Placatiónis tibi hóstiam, Dómine,  offérimus, qua beáta María fámula tua, prima jam ætáte, dídicit corpus suum hóstiam sanctam tibíque placéntem exhibére. Per Dóminum.
Ant. ad Comm.[t]Is 33, 6
Timor Dómini ipse est thesáurus ejus.
Postcommunio
Cælésti pane reféctis, da, quǽsumus,  Dómine, eam in tuénda córporis et ánimæ castitáte fortitúdinem : quam fámulæ tuæ Maríæ mirabíliter contulísti. Per Dóminum.
Die 11 julii
Solemnitas
S. P. N. Benedicti
Ant. ad Introitum.[t]Gn 12, 2
Fáciam te in gentem magnam, et  benedícam tibi, et magnificábo nomen tuum, erísque benedíctus. √ Ps 102, 1. Bénedic, ánima mea, Dómino : et ómnia quæ intra me sunt nómino sancto ejus. √ Glória Patri. Fáciam te.
Oratio
Deus, qui beatíssimum  Confessórem tuum Benedíctum, ómnium justórum spíritu replére dignátus es : concéde nobis fámulis tuis, ejus solemnitátem celebrántibus ; ut ejúsdem spíritu repléti, quod te donánte promísimus, fidéliter adimpleámus. Per Dóminum.
Léctio libri Sapiéntiæ.
Si 48, 1-2 ;49, 1-2
Et surréxit quasi ignis, et verbum  ipsíus quasi fácula ardébat. Et quis potest sic simíliter gloriári tibi ? Qui sustulísti mórtuum ab ínferis de sorte mortis, in verbo Dómini Dei ; qui audis in Sina judícium, et ungis reges ad pæniténtiam, et prophétas facis successóres post te. Qui scriptus es in judíciis témporum leníre iracúndiam Dómini, conciliáre cor patris ad fílium, et restitúere tribus Jacob. Beáti sunt qui te vidérunt, et in amicítia tua decoráti sunt. Nam nos vita vívimus tantum, post mortem autem non erit tale nomen nostrum. Memória enim ejus in compositiónem odóris facta opus pigmentárii : in omni ore quasi mel indulcábitur ejus memória, et ut música in convívio vini.
Graduale. √ Ps 20, 4-5. Dómine, prævenísti eum in benedictiónibus dulcédinis : posuísti in cápite ejus corónam de lápide pretióso. √ Vitam pétiit a te, et tribuísti ei longitúdinem diérum in sǽculum sǽculi.
Allelúia, allelúia. √ Vir Dei Benedíctus ómnium justórum spíritu plenus fuit : ipse intercédat pro cunctis monásticæ professiónis.
Sequentia
Læta dies magni Ducis,Dona ferens novæ lucis,Hodie recólitur.
Charis datur piæ menti,Corde sonet in ardéntiQuidquid foris prómitur.
Hunc per callem OriéntisAdmirémur ascendéntisPatriárchæ spéciem.
Amplum semen magnæ prolisIllum fecit instar solis,Abrahæ persímilem.
Corvum cernis ministrántem,Hinc Elíam latitántemSpecu nosce párvulo.
Elíseus dignoscátur,Cum secúris revocáturDe torréntis álveo.
Illum Joseph candor morum,Illum Jacob futurórumMens effécit cónscia.
Ipse memor suæ gentis,Nos perdúcat in manéntisSemper Christi gáudia. Amen. Allelúia.
Sequéntia sancti Evangélii secúndum Matthǽum.
Mt 19, 27-29
In illo témpore : Dixit Petrus ad  Jesum : Ecce nos relíquimus ómnia, et secúti sumus te ; quid ergo erit nobis ? Jesus autem dixit illis : Amen dico vobis, quod vos, qui secúti estis me, in regeneratióne, cum séderit Fílius hóminis in sede majestátis suæ, sedébitis et vos super sedes duódecim, judicántes duódecim tribus Israel. Et omnis, qui relíquerit domum, vel fratres, aut soróres, aut patrem, aut matrem, aut uxórem, aut fílios, aut agros propter nomen meum, céntuplum accípiet, et vitam ætérnam possidébit.
Credo.
Ant. ad offertorium.[t]Ps 1, 3
Tamquam lignum, quod plantátum est secus decúrsus aquárum, quod fructum suum dabit in témpore suo : et fólium ejus non défluet, et ómnia quæcúmque fáciet prosperabúntur.
Secreta
Súscipe, omnípotens Deus, hæc  sacra múnera, quæ in beáti Patris nostri Benedícti Abbátis festivitáte tibi offérimus ; ut sicut illi amórem tuum exímium tribuísti, ita et in nobis ejus patrocínio divínæ caritátis flammas accéndas. Per Dóminum.
Præfatio
Vere dignum et justum est, æquum et salutáre, nos tibi semper et ubíque grátias ágere : Dómine sancte, Pater omnípotens, ætérne Deus. Qui beatíssimum Confessórem tuum Benedíctum, Ducem et Magístrum cǽlitus edóctum, innumerábili multitúdini filiórum statuísti. Quem et ómnium justórum spíritu replétum, et extra se raptum, lúminis tuæ splendóre collustrásti. Ut in ipsa luce visiónis íntimæ, mentis laxáto sinu, quam angústa essent ómnia inferióra deprehénderet. Per Christum Dóminum nostrum. Quaprópter profúsis gáudiis, totus in orbe terrárum monachórum cœtus exsúltat. Sed et supérnæ virtútes, atque angélicæ potestátes, hymnum glóriæ tuæ cóncinunt, sine fine dicéntes : Sanctus.
Ant. ad Comm.[t]Si 44, 25-26
Benedictiónem ómnium géntium dedit illi Dóminus, et testaméntum confirmávit super caput ejus : agnóvit eum in benedictiónibus suis, et conservávit illi misericórdiam suam.
Postcommunio
Divíni Sacraménti pasti delíciis,  te, Dómine, benedictiónum fons et orígo, súpplices exorámus ; ut per intercessiónem beatíssimi Patris nostri Benedícti, benedictiónis tuæ grátiam consequámur. Per Dóminum nostrum.
Die 21 julii
S. Laurentii de Brundusio
Conf. et Eccl. Doct.
Ant. ad Introitum.[t]Si 42, 15-16
In sermónibus Dómini ópera ejus :  sol illúminans per ómnia respéxit, et glória Dómini plenum est opus ejus. √ Ps 67, 2. Exsúrgat Deus, et dissipéntur inimíci ejus : et fúgiant, qui odérunt eum, a fácie ejus. √ Glória Patri. In sermónibus.
Oratio
Deus qui, ad árdua quæque pro  nóminis tui glória et animárum salúte, beáto Lauréntio Confessóri tuo atque Doctóri spíritum consílii et fortitúdinis contulísti : da nobis in eodem spíritu et agénda cognóscere ; et cógnita, ejus intercessióne, perfícere. Per Dóminum.
Léctio epístolæ beáti Pauli Apóstoli ad Corínthios
2 Co 5, 14-21
Fratres : Cáritas Christi urget nos :  æstimántes hoc, quóniam si unus pro ómnibus mórtuus est, ergo omnes mórtui sunt : et pro ómnibus mórtuus est Christus : ut, et qui vivunt, jam non sibi vivant, sed ei qui pro ipsis mórtuus est et resurréxit. Itaque nos ex hoc néminem nóvimus secúndum carnem. Et si cognóvimus secúndum carnem Christum, sed nunc jam non nóvimus. Si qua ergo in Christo nova creatúra, vétera transiérunt : ecce facta sunt ómnia nova. Omnia autem ex Deo, qui nos reconciliávit sibi per Christum : et dedit nobis ministérium reconciliatiónis, quóniam quidem Deus erat in Christo mundum reconcílians sibi, non réputans illis delícta ipsórum, et pósuit in nobis verbum reconciliatiónis. Pro Christo ergo legatióne fúngimur, tamquam Deo exhortánte per nos. Obsecrámus pro Christo, reconciliámini Deo. Eum, qui non nóverat peccátum, pro nobis peccátum fecit, ut nos efficerémur justítia Dei in ipso.
Graduale. Ex 15, 2-3. Fortitúdo mea et laus mea Dóminus, et factus est mihi in salútem : iste Deus meus, et glorificábo eum. √ Dóminus quasi vir pugnátor : omnípotens nomen ejus.
Allelúia, allelúia. √ Si 46, 6 Invocávit Altissímum poténtem in oppugnándo inimícos úndique : et audívit illum magnus et sanctus Deus. Allelúia.
Sequéntia sancti Evangélii secúndum Lucam.
Lc 9, 1-6
In illo témpore : Convocátis Jesus  duódecim Apóstolis, dedit illis virtútem et potestátem super ómnia dæmónia, et ut languóres curárent. Et misit illos prædicáre regnum Dei, et sanáre infírmos. Et ait ad illos : Nihil tuléritis in via, neque virgam, neque peram, neque panem, neque pecúniam, neque duas túnicas habeátis. Et in quamcúmque domum intravéritis, ibi manéte, et inde ne exeátis. Et quicúmque non recéperint vos : exeúntes de civitáte illa, étiam púlverem pedum vestrórum excútite in testimónium supra illos. Egréssi autem circuíbant per castélla evangelizántes, et curántes ubíque.
Ant. ad offertorium.[t]Is 49, 2
Pósuit os meum quasi gládium acútum : in umbra manus suæ protéxit me, et pósuit me sicut sagíttam eléctam.
Secreta
Ad cæléste convívium fac nos, Deus,  salutáribus pœniténtiæ lácrimis dignos accédere : quod beáto Lauréntio vitæ candor suavíssimum efficiébat. Per Dóminum.
Ant. ad Comm.[t]Sap 8, 11
In conspéctu poténtium admirábilis ero, et fácies príncipum mirabúntur me.
Postcommunio
Divinitátis tuæ, Dómine, sempitérna  fruitióne satiémur : quam beátus Lauréntius in sacro altáris mystério prægustábat. Per Dóminum.
Die 26 julii
SS. Joachim et Annæ
Parentum
Beatæ Mariæ Virginis
Ant. ad Introitum.
Gaudeámus omnes in Dómino,  diem festum celebrántes sub honóre beatórum Jóachim et Annæ : de quorum solemnitáte gaudent Angeli et colláudant Fílium Dei. √ Ps 127, 1. Beáti omnes qui timent Dóminum, qui ámbulant in viis ejus. √ Glória Patri. Gaudeámus.
Oratio
Deus qui sanctos Jóachim et  Annam, gloriósæ Matris Unigéniti tui paréntes elegísti, da nobis eórum précibus, in tuórum consórtio electórum cleméntiam tuam perpétuo collaudáre. Per eúmdem Dóminum.
Léctio libri Regum.
2 R (2 Sam) 7, 4-16
In diébus illis : Ecce sermo Dómini  ad Nathan, dicens : Vade et lóquere ad servum meum David : Hæc dicit Dóminus : Ego tuli te de páscuis sequéntem greges, ut esses dux super pópulum meum Israel : et fui tecum in ómnibus ubicúmque ambulásti, et interféci univérsos inimícos tuos a fácie tua : fecíque tibi nomen grande, juxta nomen magnórum qui sunt in terra. Et ponam locum pópulo meo Israel, et réquiem dabo tibi ab ómnibus inimícis tuis ; prædicítque tibi Dóminus, quod domum fáciat tibi Dóminus. Cumque compléti fúerint dies tui, et dormíeris cum pátribus tuis, suscitábo semen tuum post te, quod egrediétur de útero tuo, et firmábo regnum ejus : ipse ædificábit domum nómini meo, et stabíliam thronum ejus usque in sempitérnum. Et ego ero ei in patrem , et ipse erit mihi in fílium : qui si iníque áliquid gésserit, árguam eum in virga virórum, et in plagis filiórum hóminum. Misericórdiam autem meam non áuferam ab eo, sicut ábstuli a Saul, quem amóvi a fácie mea. Et fidélis erit domus tua, et regnum tuum usque in ætérnum ante fáciem tuam, et thronus tuus erit firmus júgiter.
Graduale. Ps 149, 5. Exsultábunt sancti in glória : lætabúntur in cubílibus suis. √ Ibid. 1. Cantáte Dómino cánticum novum : laus ejus in ecclésia sanctórum.
Allelúia, allelúia. √ O Jóachim sancte, conjux Annæ, pater almæ Vírginis, hic fámulis confer salútis opem. Allelúia.
Inítium sancti Evangélii secúndum Matthǽum.
Mt 1, 1-16
Liber generatiónis Jesu Christi fílii  David, fílii Abraham. Abraham génuit Isaac. Isaac autem génuit Jacob. Jacob autem génuit Judam et fratres ejus. Judas autem génuit Phares et Zaram de Thamar. Phares autem génuit Esron. Esron autem génuit Aram. Aram autem génuit Amínadab. Amínadab autem génuit Naásson. Naásson autem génuit Salmon. Salmon autem génuit Booz de Rahab. Booz autem génuit Obed ex Ruth. Obed autem génuit Jesse. Jesse autem génuit David regem. David autem rex génuit Salomónen ex ea quæ fuit Uríæ. Sálomon autem génuit Róboam. Róboam autem génuit Abíam. Abías autem génuit Asa. Asa autem génuit Jósaphat. Jósaphat autem génuit Joram. Joram autem génuit Ozíam. Ozías autem génuit Jóatham. Jóatham autem génuit Achaz. Achaz autem génuit Ezechíam. Ezechías autem génuit Manássen. Manásses autem génuit Amon. Amon autem génuit Josíam. Josías autem génuit Jechoníam, et fratres ejus in transmigratióne Babylónis. Et post transmigratiónem Babylónis : Jechonías génuit Saláthiel. Saláthiel autem génuit Zoróbabel. Zoróbabel autem génuit Abiud. Abiud autem génuit Elíacim. Elíacim autem génuit Azor. Azor autem génuit Sadoc. Sadoc autem génuit Achim. Achim autem génuit Eliud. Eliud autem génuit Eleázar. Eleázar autem génuit Mathan. Mathan autem génuit Jacob. Jacob autem génuit Joseph, virum Maríæ, de qua natus est Jesus, qui vocátur Christus.
Ant. ad offertorium.[t]Ps 31, 11
Lætámini in Dómino et exsultáte justi : et gloriámini omnes recti corde.
Secreta
Sacrifíciis præséntibus, quǽsumus,  Dómine, placátus inténde : ut per intercessiónem beatórum Jóachim et Annæ, qui Matris Unigéniti tui paréntes exstitérunt, et devotióni nostræ profíciant et salúti. Per eúndem Dóminum nostrum.
Ant. ad Comm.[t]Ba 5, 5 et 4, 36
Jerúsalem, surge, et sta in excélso : et vide jucunditátem, quæ véniet tibi a Deo tuo.
Postcommunio
Córporis sacri et pretiósi sánguinis  tui repléti libámine, quǽsumus, Dómine Deus noster : ut quod pia devotióne gérimus, patrocíniis beatórum Jóachim et Annæ certa redemptióne capiámus. Qui vivis et regnas.
Die 4 augusti
S. Ioannis M. Vianney
Confessoris
Ant. ad Introitum.[t]Ga 6, 14
Mihi absit gloriári, nisi in cruce  Dómini nostri Jesu Christi, per quem mihi mundus crucifíxus est, et ego mundo. √ Ps 20, 2. In te Dómine sperávi, non confúndar in ætérnum : in justítia tua líbera me. √ Glória Patri. Mihi absit.
Oratio
Omnípotens et miséricors Deus,  qui sanctum Joánnem Maríam pastoráli stúdio et jugi oratiónis ac pœniténtiæ ardóre mirábilem effecísti : da, quǽsumus, ut ejus exémplo et intercessióne, ánimas fratrum lucrári Christo, et cum eis ætérnam glóriam cónsequi valeámus. Per eúmdem Dóminum.
Léctio Ezechiélis Prophétæ.
Ez 33, 7. 10-12
Et tu, fili hóminis, speculatórem  dedi te dómui Israel. Audiens ergo ex ore meo sermónem, annuntiábis eis ex me. Tu ergo, fili hóminis, dic ad domum Israel : Sic locúti estis, dicéntes : Iniquitátes nostræ et peccáta nostra super nos sunt, et in ipsis nos tabéscimus : quómodo ergo vívere potérimus ? Dic ad eos : Vivo ego, dicit Dóminus Deus : nolo mortem ímpii, sed ut convertátur ímpius a via sua et vivat. Convertímini, convertímini a viis vestris péssimis : et quare moriémini, domus Israel ? Tu ítaque, fili hóminis, dic ad fílios pópuli tui : Impíetas ímpii non nocébit ei in quacúmque die convérsus fúerit ab impietáte sua.
Graduale. Ps 44, 2. Eructávit cor meum verbum bonum : dico ego ópera mea Regi. √ Ps 38, 4. Concáluit cor meum intra me : et in meditatióne mea exardéscet ignis.
Allelúia, allelúia. √ Si 48, 1. Surréxit quasi ignis, et verbum ipsíus quasi fácula ardébat. Allelúia.
Sequéntia sancti Evangélii secúndum Matthǽum
Mt 9, 35-38 ; 10,1
In illo témpore : Circuíbat Jesus  omnes civitátes et castélla, docens in synagógis eórum et prǽdicans Evangélium regni, et curans omnem languórem et omnem infirmitátem. Videns autem turbas, misértus est eis, quia erant vexáti et jacéntes sicut oves non habéntes pastórem. Tunc dicit discípulis suis : Messis quidem multa, operárii autem pauci. Rogáte ergo Dóminum messis, ut mittat operários in messem suam. Et convocátis duódecim discípulis suis, dedit illis potestátem spirítuum immundórum, ut ejícerent eos, et curárent omnem languórem et omnem infirmitátem.
Ant. ad Offertorium.[t]Col 1, 24-25
Gáudeo in passiónibus, et adímpleo ea quæ desunt passiónum Christi in carne mea, pro córpore ejus quod est Ecclésia, cujus factus sum ego miníster.
Secreta
Super hanc illibátam hóstiam,  omnípotens sempitérne Deus, descéndat invisíbilis plenitúdo Spíritus Sancti, et præsta, ut intercedénte beáto Joánne María, casto córpore et mundo corde ad tantum semper mystérium accedámus. Per Dóminum.
Ant. ad Comm.[t]Lc 6, 18-19
Multitúdo languéntium et qui vexabántur a spirítibus immúndis veniébant ad Jesum, quia virtus de illo exíbat et sanábat omnes.
Postcommunio
Angelórum dape refécti, te Dómine  deprecámur, ut sicut in fortitúdine hujus panis beátus Joánnes María advérsa ómnia invícta constántia tolerávit, ita nos ejus méritis et imitatióne, de virtúte in virtútem eúntes ad te felíciter perducámur. Per Dóminum.
Die 19 augusti
S. Bernardi Tolomæi
Abbatis
Ant. ad Introitum.[t]Ps 54, 8-10
Ecce elongávi fúgiens et mansi  in solitúdine ; quóniam vidi iniquitátem et contradictiónem in civitáte. √ Ps 54, 2-3. Exaúdi, Deus, oratiónem meam, et ne despéxeris deprecatiónem meam : inténde mihi et exaúdi me. √ Glória Patri. Ecce elongávi.
Oratio
Deus, qui beátum Bernárdum  Abbátem a sǽculi pompa ad amó-rem solitúdinis evocátum in miseránda pópuli contagióne, caritátis víctimam effecísti : quǽsumus, ut per ejus vestígia gradiéntes, ejúsdem caritátis et glóriæ tríbuas esse consórtes. Per Dóminum.
Léctio Epístolæ beáti Pauli Apóstoli ad Philippénses.
Ph 2, 12-18
Caríssimi : sicut semper obedístis,  non ut in præséntia mei tantum, sed multo magis nunc in abséntia mea, cum metu et tremóre vestram salútem operámini. Deus est enim, qui operátur in vobis et velle et perfícere pro bona voluntáte. Omnia autem fácite sine murmuratiónibus et hæsitatiónibus : ut sitis sine queréla, et símplices fílii Dei, sine reprehensióne in médio natiónis pravæ et pervérsæ : inter quos lucétis sicut luminária in mundo, verbum vitæ continéntes ad glóriam meam in die Christi, quia non in vácuum cucúrri, neque in vácuum laborávi. Sed et si ímmolor supra sacríficium, et obséquium fídei vestræ, gáudeo, et congrátulor ómnibus vobis. Idípsum autem et vos gaudéte, et congratulámini mihi.
Graduale. Ps 51, 10. Ego autem sicut olíva fructífera in domo Dei : sperávi in misericórdia Dei in ætérnum, et in sǽculum sǽculi. √ Ps 83, 5. Beáti qui hábitant in domo tua Dómine ; in sǽcula sæculórum laudábunt te.
Allelúia, allelúia. √ Duxit Dóminus Bernárdum in solitúdinem, et locútus est ad cor ejus. Allelúia.
Sequéntia sancti Evangélii secúndum Matthǽum.
Mt 19, 27-29
In illo témpore : Dixit Petrus ad  Jesum : Ecce nos relíquimus ómnia, et secúti sumus te : quid ergo erit nobis ? Jesus autem dixit illis : Amen dico vobis, quod vos, qui secúti estis me, in regeneratióne cum séderit Fílius hóminis in sede majestátis suæ, sedébitis et vos super sedes duódecim, judicántes duódecim tribus Israel. Et omnis qui relíquerit domum, vel fratres, aut soróres, aut patrem, aut matrem, aut uxórem, aut fílios, aut agros propter nomen meum, céntuplum accípiet, et vitam ætérnam possidébit.
Ant. ad Offertorium.[t]Ps 118, 47.48
Meditábar in mandátis tuis, quæ diléxi ; et exercébar in justificatiónibus tuis.
Secreta
Ut tuis, Dómine, digne famulémur  altáribus, beáti Bernárdi Patris nostri fac hortaménta sectémur et imitémur exémpla, in cujus honórem hanc immaculátam hóstiam tuæ offérimus majestáti. Per Dóminum.
Ant. ad Comm.[t]Ps 83, 11
Elégi abjéctus esse in domo Dei mei, magis quam habitáre in tabernáculis peccatórum.
Postcommunio
Cœlésti convívio recreáti, súpplices  te Dómine deprecámur : ut cáritas, quæ in corde beáti Bernárdi júgiter ardébat, eódem interveniénte in córdibus quoque nostris lárgiter diffundátur. Per Dóminum.
Die 20 augusti
S. Bernardi
Abb. et Eccl. Doct.
Ant. ad Introitum.[t]Si 15, 5
In médio Ecclésiæ apéruit os ejus :  et implévit eum Dóminus spíritu sapiéntiæ et intelléctus : stolam glóriæ índuit eum. √ Ps 91, 2. Bonum est confitéri Dómino : et psállere nómini tuo, Altíssime. √ Glória Patri. In médio.
Oratio
Perfice, quǽsumus, Dómine, pium in  nobis sanctæ religiónis afféctum : et ad obtinéndam  tuæ grátiæ largitátem, beátus Bernárdus, Abbas et Doctor egrégius, suis apud te semper pro nobis méritis et précibus intercédat. Per Dóminum.
Léctio libri Sapiéntiæ.
Si 39, 6-14
Justus cor suum tradet ad  vigilándum dilúculo ad Dóminum, qui fecit illum, et in conspéctu Altíssimi deprecábitur. Apériet os suum in oratióne et pro delíctis suis deprecábitur. Si enim Dóminus magnus volúerit, spíritu intellegéntiæ replébit illum : et ipse tamquam imbres mittet elóquia sapiéntiæ suæ, et in oratióne confitébitur Dómino : et ipse díriget consílium ejus et disciplínam, et in abscónditis suis consiliábitur. Ipse palam faciet disciplínam doctrínæ suæ, et in lege testaménti Dómini gloriábitur. Collaudábunt multi sapiéntiam ejus, et usque in sǽculum non delébitur. Non recédet memória ejus, et nomen ejus requirétur a generatióne in generatiónem. Sapiéntiam ejus enarrábunt gentes, et laudem ejus enuntiábit ecclésia.
Graduale. Sap 8, 2. Sapiéntiam amávi, et exquisívi a juventúte mea, et quǽsivi sponsam mihi eam assúmere, et amátor factus sum formæ illíus. √ Ibid. 10.11. Habébo propter sapiéntiam claritátem ad turbas, et in conspéctu poténtium admirábilis ero, et fácies príncipum mirabúntur me.
Allelúia, allelúia. √ Caritáte vulnerátus, castitáte dealbátus, verbo vitæ laureátus est Bernárdus, sublimátus in glória. Allelúia.
Sequéntia sancti Evangélii secúndum Matthǽum.
Mt 5, 13-19
In illo témpore : Dixit Jesus discípulis  suis : Vos estis sal terræ. Quod si sal evanúerit, in quo saliétur ? Ad níhilum valet ultra, nisi ut mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolíte putáre, quóniam veni sólvere legem, aut prophétas : non veni sólvere, sed adimplére. Amen quippe dico vobis, donec tránseat cælum et terra, iota unum, aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum : qui autem fécerit, et docúerit, hic magnus vocábitur in regno cælórum.
Ant. ad Offertorium.[t]Ct 1, 12
Fascículus myrrhæ diléctus meus mihi, inter úbera mea commorábitur.
Secreta
Grata tibi sit, Deus, intercedénte  beáto Bernárdo, hujus oblátio Sacraménti, quod in memóriam passiónis Unigéniti tui, tuæ offérimus majestáti. Per eúmdem Dóminum.
Ant. ad Comm.[t]Si 51, 30
Dedit mihi Dóminus linguam mércedem meam : et in ipsa laudábo eum.
Postcommunio
Suum in nobis, omnípotens Deus, intercedénte beáto Bernárdo, cibus quem súmpsimus operétur efféctum : ut incórporet nos sibi esus edéntes. Per Dóminum.
Die 28 augusti
S. Augustini
Ep., Conf.
et Eccl. Doctoris
Ant. ad Introitum.[t]Si 15, 5
In médio Ecclésiæ apéruit os ejus :  et implévit eum Dóminus spíritu sapiéntiæ et intelléctus : stolam glóriæ índuit eum. √ Ps 91, 2. Bonum est confitéri Dómino : et psállere nómini tuo, Altíssime. √ Glória Patri. In médio.
Oratio
Deus, qui abditióra sapiéntiæ arcána  beáto Augustíno revelándo, et divínæ caritátis flammas in ejus corde excitándo, miráculum colúmnæ nubis et ignis in Ecclésia tua renovásti : concéde ; ut ejus ductu mundi vórtices felíciter transeámus, et ad ætérnam promissiónis pátriam perveníre mereámur. Per Dóminum.
Léctio libri Sapientiæ.
Si 50, 1-14
Ecce sacérdos magnus, qui in vita  sua suffúlsit domum, et in diébus suis corroborávit templum. Templi étiam altitúdo ab ipso fundáta est, duplex ædificátio, et excélsi paríetes templi. In diébus ipsíus emanavérunt pútei aquárum, et quasi mare adimpléti sunt supra modum. Qui curávit gentem suam, et liberávit eam a perditióne. Qui præváluit amplificáre civitátem, qui adéptus est glóriam in conversatióne gentis : et ingréssum domus et átrii amplificávit. Quasi stella matutína in médio nébulæ, et quasi luna plena, in diébus suis lucet ; et quasi sol refúlgens, sic ille effúlsit in templo Dei. Quasi arcus refúlgens inter nébulas glóriæ, et quasi flos rosárum in diébus vernis, et quasi lília quæ sunt in tránsitu aquæ, et quasi thus rédolens in diébus æstátis ; quasi ignis effúlgens et thus ardens in igne ; quasi vas auri sólidum ornátum omni lápide pretióso ; quasi olíva púllulans, et cypréssus in altitúdinem se extóllens, in accipiéndo ipsum stolam glóriæ, et vestíri eum in consummatiónem virtútis. In ascénsu altáris sancti, glóriam dedit sanctitátis amíctum. In accipiéndo autem partes de manu sacerdótum, et ipse stans juxta aram ; et circa illum coróna fratrum : quasi plantátio cedri in monte Líbano, sic circa illum stetérunt quasi rami palmæ ; et omnes fílii Aaron in glória sua.
Graduale. Ps 36, 30-31. Os justi meditábitur sapiéntiam, et lingua ejus loquétur judícium. √ Lex Dei ejus  in corde ipsíus : et non supplantabúntur gressus ejus.
Allelúia, allelúia. √ Si 45, 9. Amávit eum Dóminus, et ornávit eum : stolam glóriæ índuit eum. Allelúia.
Sequéntia sancti Evangélii secúndum Matthǽum.
Mt 5, 13-19
In illo témpore : Dixit Jesus discípulis  suis : Vos estis sal terræ. Quod si sal evanúerit, in quo saliétur ? Ad níhilum valet ultra, nisi ut mittátur foras, et conculcétur ab homínibus. Vos estis lux mundi. Non potest cívitas abscóndi supra montem pósita. Neque accéndunt lucérnam, et ponunt eam sub módio, sed super candelábrum, ut lúceat ómnibus qui in domo sunt. Sic lúceat lux vestra coram homínibus, ut vídeant ópera vestra bona, et gloríficent Patrem vestrum, qui in cælis est. Nolíte putáre, quóniam veni sólvere legem, aut prophétas : non veni sólvere, sed adimplére. Amen quippe dico vobis, donec tránseat cælum et terra, iota unum, aut unus apex non præteríbit a lege, donec ómnia fiant. Qui ergo sólverit unum de mandátis istis mínimis, et docúerit sic hómines, mínimus vocábitur in regno cælórum : qui autem fécerit, et docúerit, hic magnus vocábitur in regno cælórum.
Ant. ad offertorium.[t]Ps 91, 13
Justus ut palma florébit : sicut cedrus, quæ in Líbano est, multiplicábitur.
Secreta
Omnípotens sempitérne Deus,  qui præcláro sapiéntiæ lúmine beáti Augustíni mentem illustrásti, et sancti amóris jáculo ejúsdem cor transverberasti : da nobis fámulis tuis ; ut illíus doctrínæ et caritátis partícipes éffici mereámur. Per Dóminum.
Ant. ad Comm.[t]Lc 12, 42
Fidélis servus et prudens, quem constítuit Dóminus super famíliam suam : ut det illis in témpore trítici mensúram.
Postcommunio
Fove, Dómine, famíliam tuam  munéribus sacris, quam cælésti libámine recreásti : et, ut solémnia sancti Augustíni devóte concélebret ; infúnde lumen supérnæ cognitiónis, et flammam ætérnæ caritátis. Per Dóminum.
Die 17 Septembris
S. Hildegardis
Virginis
Ant. ad Introitum.[t]Ps 44, 8
Dilexísti justítiam, et odísti  iniquitátem : proptérea unxit te Deus, Deus tuus, óleo lætítiæ præ consórtibus tuis. √ Ibid., 2. Eructávit cor meum verbum bonum : dico ego ópera mea Regi. √ Glória Patri. Dilexísti.
Oratio
Deus, qui beátam Hildegárdem  Vírginem tuam donis cæléstibus decorásti : tríbue quǽsumus ; ut ejus vestígiis et documéntis insisténtes, a præséntis hujus sǽculi calígine ad lucem tuam delectábilem transíre mereámur. Per Dóminum.
Léctio epístolæ beáti Pauli Apóstoli ad Corínthios.
2 Co 10, 17-18 ; 11, 1-2
Fratres : Qui glóriatur, in Dómino  gloriétur. Non enim qui seípsum comméndat, ille probátus est : sed quem Deus comméndat. Utinam sustinerétis módicum quid insipiéntiæ meæ, sed et supportáte me : ǽmulor enim vos Dei æmulatióne. Despóndi enim vos uni viro vírginem castam exhibére Christo.
Graduale. Ps 44, 5. Spécie tua, et pulchritúdine tua inténde, próspere procéde, et regna. √ Propter veritátem, et mansuetúdinem, et justítiam : et dedúcet te mirabíliter déxtera tua.
Allelúia, allelúia. √ Ps 44, 15-16. Adducéntur Regi vírgines post eam : próximæ ejus afferéntur tibi. Allelúia.
Sequéntia sancti Evangélii secúndum Matthǽum.
Mt 25, 1-13
In illo témpore : Dixit Jesus discípulis  suis parábolam hanc : Símile erit regnum cælórum decem virgínibus : quæ, accipiéntes lámpades suas, exiérunt óbviam sponso et sponsæ. Quinque autem ex eis erant fátuæ, et quinque prudéntes : sed quinque fátuæ, accéptis lampádibus, non sumpsérunt óleum secum : prudéntes vero accepérunt óleum in vasis suis cum lampádibus. Moram autem faciénte sponso, dormitavérunt omnes, et domiérunt. Média autem nocte clamor factus est : Ecce, sponsus venit, exíte óbviam ei. Tunc surrexérunt omnes vírgines illæ, et ornavérunt lámpades suas. Fátuæ autem sapiéntibus dixérunt : Date nobis de óleo vestro : quia lámpades nostræ exstinguúntur. Respondérunt prudéntes, dicéntes : Ne forte non suffíciat nobis, et vobis, ite pótius ad vendéntes, et émite vobis. Dum autem irent émere, venit sponsus : et quæ parátæ erant, intravérunt cum eo ad núptias, et clausa est jánua. Novíssime vero véniunt et réliquæ vírgines, dicéntes : Dómine, Dómine, áperi nobis. At ille respóndens, ait : Amen, dico vobis, néscio vos. Vigiláte ítaque, quia néscitis diem neque horam.
Ant. ad offertorium.[t]Ps 44, 10
Fíliæ regum in honóre tuo, ástitit regína a dextris tuis in vestítu deauráto, circúmdata varietáte.
Secreta
Sanctæ Hildegárdis Vírginis tuæ  festa recoléntes, preces offérimus et hóstias immolámus : præsta, Dómine, quǽsumus ; ut cum præsídio temporáli, vitæ nobis prǽbeant increménta perpétuæ. Per Dóminum.
Ant. ad Comm.[t]Mt 25, 4.6
Quinque prudéntes vírgines accepérunt óleum in vasis suis cum lampádibus : média autem nocte clamor factus est : Ecce sponsus venit : exíte óbviam Christo Dómino.
Postcommunio
Perpétuo, Dómine, favóre perséquere  quos réficis divíno mystério ; et quos imbuísti cæléstibus institútis, eósdem intercedénte beáta Hildegárde Vírgine tua, salutáribus comitáre solátiis. Per Dóminum.
Die 4 novembris
S. Caroli
Ep. et Conf.
Ant. ad Introitum.[t]Si 45, 29-30
In bonitáte et alacritáte ánimæ  suæ plácuit Deo : ídeo státuit illi testaméntum pacis, príncipem sanctórum et gentis suæ, ut sit illi sacerdótii dígnitas in ætérnum. √ Ps 72, 1. Quam bonus Israel Deus his, qui recto sunt corde ! √ Glória Patri. In bonitáte.
Oratio
Ecclésiam tuam, Dómine, sancti  Cároli Confessóris tui atque Pontíficis contínua protectióne custódi : ut, sicut illum pastorális sollicitúdo gloriósum réddidit ; ita nos ejus intercéssio in tuo semper fáciat amóre fervéntes. Per Dóminum.
Léctio libri Sapiéntiæ.
Si 50, 1.4-11
Ecce sacérdos magnus, qui in vita  sua suffúlsit domum, et in diébus suis corroborávit templum. Qui curávit gentem suam, et liberávit eam a perditióne. Qui præváluit amplificáre civitátem, qui adéptus est glóriam in conversatióne gentis : et ingréssum domus et átrii amplificávit. Quasi stella matutína in médio nébulæ, et quasi luna plena, in diébus suis lucet ; et quasi sol refúlgens, sic ille effúlsit in templo Dei. Quasi arcus refúlgens inter nébulas glóriæ, et quasi flos rosárum in diébus vernis, et quasi lília quæ sunt in tránsitu aquæ, et quasi thus rédolens in diébus æstátis ; quasi ignis effúlgens et thus ardens in igne ; quasi vas auri sólidum ornátum omni lápide pretióso ; quasi olíva púllulans, et cypréssus in altitúdinem se extóllens, in accipiéndo ipsum stolam glóriæ, et vestíri eum in consummatiónem virtútis.
Graduale. Sap 4, 13-14. Consummátus in brevi explévit témpora multa : plácita enim erat Deo ánima illíus. √ Propter hoc properávit edúcere illum de médio iniquitátis.
Allelúia, allelúia. √ Si 45, 9. Induit eum stolam glóriæ, et coronávit eum in vasis virtútis. Allelúia.
Sequéntia sancti Evangélii secúndum Joánnem/
Jo 10, 11-16
In illo témpore : Dixit Jesus pharisǽis :  Ego sum pastor bonus. Bonus pastor ánimam suam dat pro óvibus suis. Mercenárius autem, et qui non est pastor, cujus non sunt oves própriæ, videt lupum veniéntem, et dimíttit oves, et fugit : et lupus rapit, et dispérgit oves ; mercenárius autem fugit, quia mercenárius est, et non pértinet ad eum de óvibus. Ego sum pastor bonus : et cognósco meas, et cognóscunt me meæ. Sicut novit me Pater, et ego agnósco Patrem : et ánimam meam pono pro óvibus meis. Et álias oves hábeo, quæ non sunt ex hoc ovíli : et illas opórtet me addúcere, et vocem meam áudient, et fiet unum ovíle et unus pastor.
Ant. ad offertorium.[t]Sap 8, 2
Amávit sapiéntiam a juventúte sua, et quæsívit sibi sponsam eam assúmere, et amátor factus est formæ illíus.
Secreta
Sancti Cároli Confessóris tui  atque Pontíficis pastorális offícii vigilántiam et præcláras virtútes admirántibus : præsta, quǽsumus, [Dómine] ; ut, ipsíus inhæréntes vestígiis, tibi digne múnera deferámus. Per Dóminum.
Ant. ad Comm.[t]Si 39, 13
Non recédet memória ejus, et nomen ejus requirétur a generatióne in generatiónem.
Postcommunio
Sanctíficent nos, quǽsumus, Dómine,  sumpta mystéria : et sancto Cárolo Confessóre tuo atque Pontífice intercedénte, nostrórum puríficent máculas delictórum. Per Dóminum.
Die 13 novembris
S. Benigni
Ep. et mart.
Ant. ad Introitum.[t]Ps 95, 3.5
Annuntiáte inter gentes, quóniam  omnes dii géntium dæmónia : Dóminus autem cœlos fecit, allelúia, allelúia. √ Ps 95, 1. Cantáte Dómino cánticum novum ; cantáte Dómino omnis terra. √ Glória Patri. Annuntiate.
Oratio
Deus, qui nos beáti Benígni Mártyris  tui prædicatióne, de infidelitátis ténebris in admirábile Evangélii lumen transférre dignátus es : fac ut ejus intercessióne crescámus in grátia et cognitióne Dómini nostri et Salvatóris Jesu Christi Fílii tui. Qui tecum.
Léctio epístolæ beáti Pauli Apóstoli ad Thessalonicénses.
1 Th 2, 2-13
Fratres : Fidúciam habúimus in Deo  nostro loqui ad vos Evangélium Dei in multa sollicitúdine. Exhortátio enim nostra non de erróre, neque de immundítia, neque in dolo : sed sicut probáti sumus a Deo, ut crederétur nobis Evangélium, ita lóquimur ; non quasi homínibus placéntes, sed Deo, qui probat corda nostra. Neque enim aliquándo fúimus in sermóne adulatiónis, sicut scitis ; neque in occasióne avarítiæ, Deus testis est ; nec quæréntes ab homínibus glóriam neque a vobis, neque ab áliis. Cum possémus vobis óneri esse, ut Christi Apóstoli : sed facti sumus párvuli in médio vestrum, tamquam si nutrix fóveat fílios suos. Ita desiderántes vos, cúpide volebámus trádere vobis non solum Evangélium Dei, sed étiam ánimas nostras, quóniam caríssimi nobis facti estis. Mémores enim estis, fratres, labóris nostri, et fatigatiónis : nocte ac die operántes, ne quem vestrum gravarémus, et prædicávimus in vobis Evangélium Dei. Vos testes estis et Deus, quam sancte, et juste, et sine queréla, vobis qui credidístis, fúimus : sicut scitis, quáliter unumquémque vestrum, sicut pater fílios suos, deprecántes vos et consolántes, testificáti sumus, ut ambularétis digne Deo, qui vocávit vos in suum regnum et glóriam. Ideo et nos grátias ágimus Deo sine intermissióne ; quóniam cum accepissétis a nobis verbum audítus Dei, accepístis illud, non ut verbum hóminum, sed, sicut est vere, verbum Dei, qui operátur in vobis, qui credidístis.
Graduale. 2 Co 1, 14. Glória vestra sumus sicut et vos nostra, in die Dómini nostri Jesu Christi. √ 1 Co 9, 1 et 4, 15. Opus meum vos estis in Dómino ; nam in Christo Jesu per Evangélium ego vos génui.
Allelúia, allelúia. √ 2 Co 2, 14. Grátias Deo, qui triúmphat nos in Christo Jesu, et odórem notítiæ suæ maniféstat per nos.
Sequentia
Exsúlta, felix Dívio,
Quæ Benígni glorióso
Decoráris sánguine.
In Grǽcia sanctis satus,
Polycárpi cura doctus,
Christi fulsit lúmine.
Cunctis rebus abdicátis,
Zelo flagrans veritátis,
Venit in Burgúndiam.
Sacri verbi seminátor
Et errórum extirpátor,
Fundávit Ecclésiam.
Multis claret miráculis :
Sanat morbos, dira mortis
Dissólvit impéria.
Fremit dæmon, Cæsar furit ;
Sed Martyr fídei reddit
Invíctus obséquia.
Quantus tormentórum
Prodit apparátus,
Stridet flagellórum
Ictus repétitus.
Bestiárum dentes,
Plumbum liquefáctum,
Lánceæ, mucrónes,
Parant exítium.
Transvérsa fossus gémina
Latus utrúmque láncea,
Crucem gestit intra corda
Quam semper amáverat.
Mox spinis caput púngitur,
Cérebrum vecte frángitur,
Sicque pugil coronátur
Ritu quo cupíerat.
O Benígne, Pater care !
Apóstole gentis nostræ,
Fídei Martyr præcláre,
Quos amásti, nunc tuére
De cœlo poténtius.
Credámus quæ docuísti ;
Pergámus quo pervenísti ;
Tecum mereámur frui
Corónis perénnibus.
Amen. Allelúia.
Sequéntia sancti Evangélii secúndum Marcum.
Mc 16, 15-18
In illo témpore : Dixit Jesus discípulis  suis : Eúntes in mundum univérsum, prædicáte Evangélium omni creatúræ. Qui credíderit et baptizátus fúerit, salvus erit : qui vero non credíderit, condemnábitur. Signa autem eos, qui credíderint, hæc sequéntur : in nómine meo dæmónia ejícient, linguis loquéntur novis ; serpéntes tollent, et si mortíferum quid bíberint, non eis nocébit : super ægros manus impónent, et bene habébunt.
Ant. ad offertorium.[t]1 Th 2, 8
Tradídimus vobis non solum Evangélium Dei, sed étiam ánimas nostras ; quóniam caríssimi nobis facti estis. Allelúia.
Secreta
Glóriam tibi, Dómine, et lætítiam  nobis salutáris tui reddat sacrifícium solémne, quod tibi hac sacra die offérimus, gaudéntes et congratulántes sancto Benígno Mártyri tuo, cui gáudium fuit immolári supra sacrifícium et obséquium fídei nostræ. Per Dóminum.
Præfatio
Vere dignum et justum est, æquum et salutáre, nos tibi semper et ubíque grátias ágere, Dómine sancte, Pater omnípotens, ætérne Deus : qui nos secúndum misericórdiam tuam magnam, de ténebris ad lucem vocáre dignátus es, et de potestáte Sátanæ eréptos, in fílios adoptiónis assúmere. Tua enim, Dómine, misericórdia, tua grátia, verbum fídei in nobis Mártyris tui labóre seminátum est, et sánguine fœcundátum. Nunc ergo, Pater sancte, confírma hoc quod operátus es in nobis ; et gregem istum, quem Fílio tuo donásti, consérva tuæ virtútis auxílio : ut sanctificátum in veritáte, perféctum in unitáte consummáre dignéris in glória, per eúmdem Christum Dóminum nostum. Per quem majestátem tuam laudant Angeli, adórant Dominatiónes, tremunt Potestátes. Cœli cœlorúmque Virtútes, ac beáta Séraphim sócia exultatióne concélebrant. Cum quibus et nostras voces ut admítti júbeas deprecámur, súpplici confessióne dicéntes : Sanctus.
Ant. ad Comm.[t]Ac 9, 31
Ecclésia ædificabátur, ámbulans in timóre Dómini, et consolatióne Sancti Spíritus replebátur. Allelúia.
Postcommunio
Deus, qui beáti Benígni ministério  eam nobis grátiam contulísti, ut ex infidélibus fidéles efficerémur : adésto opéribus tuis, adésto munéribus ; ut quibus inest fides, non desit fídei fortitúdo. Per Dóminum nostrum.
Die 16 novembris
S. Gertrudis Magnæ
Virginis
Ant. ad Introitum.[t]Ps 72, 28
Mihi autem adhærére Deo bonum  est, pónere in Dómino Deo spem meam : ut annúntiem omnes prædicatiónes tuas in portis fíliæ Sion. √ Ps 72, 1. Quam bonus Israel Deus his qui recto sunt corde. √ Glória Patri. Mihi autem.
Oratio
Deus, qui in puríssimo corde beátæ  Gertrúdis Vírginis tuæ jucúndam tibi habitatiónem præparásti : ejus méritis et intercessióne cordis nostri máculas cleménter abstérge ; ut digna divínæ majestátis tuæ habitátio éffici mereátur. Per Dóminum.
Léctio libri Sapiéntiæ.
Ct 2, 1-10
Ego flos campi et lílium convállium.  Sicut lílium inter spinas, sic amíca mea inter fílias. Sicut malus inter ligna silvárum, sic diléctus meus inter fílios. Sub umbra illíus quem desideráveram sedi, et fructus ejus dulcis gútturi meo. Introdúxit me in cellam vináriam, ordinávit in me caritátem. Fulcíte me flóribus, stipáte me malis : quia amóre lángueo. Læva ejus sub cápite meo, et déxtera illíus amplexábitur me. Adjúro vos, fíliæ Jerúsalem, per cápreas cervósque campórum, ne suscitétis, neque evigiláre faciátis diléctam, quoadúsque ipsa velit. Símilis est diléctus meus cápreæ hinnulóque cervórum. En ipse stat post paríetem nostrum, respíciens per fenéstras, prospíciens per cancéllos. En diléctus meus lóquitur mihi : Surge, própera, amíca mea, colúmba mea, formósa mea, et veni.
Graduale. Ps 30, 8. Quóniam respexísti humilitátem meam, salvásti de necessitátibus ánimam meam. √ Ibid., 22. Benedíctus Dóminus : quóniam mirificávit misericórdiam suam mihi in civitáte muníta.
Allelúia, allelúia. √ Ibid., 25. Viríliter ágite, et confortétur cor vestrum, omnes qui sperátis in Dómino. Allelúia.
Sequéntia sancti Evangélii secúndum Matthǽum.
Mt 25, 1-13
In illo témpore : Dixit Jesus discípulis  suis parábolam hanc : Símile erit regnum cælórum decem virgínibus : quæ, accipiéntes lámpades suas, exiérunt óbviam sponso et sponsæ. Quinque autem ex eis erant fátuæ, et quinque prudéntes : sed quinque fátuæ, accéptis lampádibus, non sumpsérunt óleum secum : prudéntes vero accepérunt óleum in vasis suis cum lampádibus. Moram autem faciénte sponso, dormitavérunt omnes, et domiérunt. Média autem nocte clamor factus est : Ecce, sponsus venit, exíte óbviam ei. Tunc surrexérunt omnes vírgines illæ, et ornavérunt lámpades suas. Fátuæ autem sapiéntibus dixérunt : Date nobis de óleo vestro : quia lámpades nostræ exstinguúntur. Respondérunt prudéntes, dicéntes : Ne forte non suffíciat nobis, et vobis, ite pótius ad vendéntes, et émite vobis. Dum autem irent émere, venit sponsus : et quæ parátæ erant, intravérunt cum eo ad núptias, et clausa est jánua. Novíssime vero véniunt et réliquæ vírgines, dicéntes : Dómine, Dómine, áperi nobis. At ille respóndens, ait : Amen, dico vobis, néscio vos. Vigiláte ítaque, quia néscitis diem neque horam.
Ant. ad offertorium.[t]Ps 100, 6
Oculi mei ad fidéles terræ, ut sédeant mecum : ámbulans in via immaculáta, hic mihi ministrábat.
Secreta
Sanctífica, quǽsumus, Dómine Deus,  hæc múnera, quæ in solemnitáte beátæ Gertrúdis Vírginis offérimus : ut per ea vita nostra inter advérsa et próspera salúbriter dirigátur. Per Dóminum.
Ant. ad Comm.[t]Ps 23, 4
Innocens mánibus et mundo corde, qui non accépit in vano ánimam suam.
Postcommunio
Sacris munéribus reféctos illo nos  igne, quǽsumus Dómine, Spíritus Sanctus inflámmet : quem Dóminus noster Jesus Christus misit in terram, et in corde beátæ Gertrúdis vóluit veheménter accéndi : Qui tecum vivit.
